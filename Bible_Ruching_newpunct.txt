MAT 1
1 အာနီ မုး ဇာရာင် ဂေ ဂုန့် ဒါ ဒါ ဇဝ် ယေဆူ အီ မုး လှုက်လှာန် ခုန်ဒီခမ် အာဒါဝိတ် တွိုန်. ခုန်ဒီခမ် အာဒါဝိတ် ယီ မုး လှုက်လှာန် အာဘြာဟမ်.
2 ဒါ အာဘြာဟမ် တွိုန် မုး ဂုန့် အာဆဲက်. အာဆဲက် မုး ဂုန့် အာကူပ်. အာကူပ် မုး ဂုန့် အာယူဒါ ဘော ဂေ အူကတ် အူဝါ အန်.
3 အာယူဒါ မုး ဂုန့် အာဖေရေတ် ဂါယ် အာဇေရာ. မာ ဂါယ် အာ ဝီ တီ မုး နာင် ထာမာ. အာဖေရေတ် မုး ဂုန့် အာဟေဇာရူန်. အာဟေဇာရူန် မုး ဂုန့် အာရာမ်.
4 အာရာမ် မုး ဂုန့် အာမီနာဒါပ်. အာမီနာဒါပ် မုး ဂုန့် အာနာဆူန်. အာနာဆူန် မုး ဂုန့် အာဆာလာမူန်.
5 အာဆာလာမူန် မုး ဂုန့် အာဘုဝ်အာပ်. အာဘုဝ်အာပ် မုး ဂွန် နာင် ရာဟာပ်. အန် ဘော မုး ဂုန့် အာအုဝ်ဘေတ်. မာ အာအုဝ်ဘေတ် မုး နာင် ရူထာ. အန် ဘော မုး ဂုန့် အာယေဆေ.
6 အာယေဆေ မုး ဂုန့် အာဒါဝိတ်, အီ ဘဲန် ခုန်ဒီခမ် တွိုန်. အာဒါဝိတ် မုး ဂုန့် အာဆာလုဝ်မုဝ်, မာ အာဆာလုဝ်မုဝ် မုး အီဘိုန့် အာအူရီယာ တွိုန်.
7 အာဆာလုဝ်မုဝ် မုး ဂုန့် အာရေဘူမ်. အာရေဘူမ် မုး ဂုန့် အာဖီယ. အာဖီယ မုး ဂုန့် အာဆာ.
8 အာဆာ မုး ဂုန့် အာယောဆာဖာတ်. အာယောဆာဖာတ် မုး ဂုန့် အာယုဝ်ရာမ်. အာယုဝ်ရာမ် မုး ဂုန့် အာအူဇီယာ.
9 အာအူဇီယာ မုး ဂုန့် အာယုဝ်ထာမ်. အာယုဝ်ထာမ် မုး ဂုန့် အာခါတ်. အာခါတ် မုး ဂုန့် အာဟေစကီ.
10 အာဟေစကီ မုး ဂုန့် အာမာနာဆေ. အာမာနာဆေ မုး ဂုန့် အာမူန်. အာမူန် မုး ဂုန့် အာယုဝ်ဆီယာ.
11 အာယုဝ်ဆီယာ မုး ဂုန့် အာယေခုဝ်ယာa ဂေ ဝါ အန်. ဂေ ကွယ် ဒေါ မှေတ့် အီ ဟဝ် ဒီ ဂေ ဒူအီ အီဆာရေလ, ဝီ တိုယ် ဂေ ဟာဝ် မိူင် ဘာဘဲ တွိုန်.
12 ဝါယ် ဟဲ့ ဟွတ့် ဂေ တိုယ် ဒူအီ အီဆာရေလ ဟာဝ် မိူင် ဘာဘဲ တွိုန်, အာယေခုဝ်ယာ တွိုန် ဘဲန် ဂုန့် အာဆေထီအေန်. အာဆေထီအေန် မုး ဂုန့် အာဇေရူဘာဘေန်.	
13 အာဇေရူဘာဘေန် မုး ဂုန့် အာဘီဟုတ်. အာဘီဟုတ် မုး ဂုန့် အာအေယာခိမ်. အာအေယာခိမ် မုး ဂုန့် အာဇုဝ်ရာ.
14 အာဇုဝ်ရာ မုး ဂုန့် အာဇာဒူက်. အာဇာဒူက် မုး ဂုန့် အာခိမ်. အာခိမ် မုး ဂုန့် အာအေလီအုတ်.
15 အာအေလီအုတ် မုး ဂုန့် အာလေအာဆာ. အာလေအာဆာ မုး ဂုန့် အာမာထာန်. အာမာထာန် မုး ဂုန့် အာယာကူပ်.
16 အာယာကူပ် မုး ဂုန့် အာယုဝ်ဆဲပ် အီ ဟဲ့ လာယ် နာင် မာရီ တဲး ဂါယ် ဘဲန် ဂုန့် မာ အာယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
17 အူ ဆိန့် ဒေါ ကွယ် အာဘြာဟမ် ကော ဇမ် အာဒါဝိတ် တွိုန်, န့ မုး ဂိုဝ် ဒီ ဖွုန် စုဝ်. အူ ဆိန့် ဒေါ ကွယ် အာဒါဝိတ် ကော ဇမ် အာခြာဝ် ဒီ ဇမ် ဂေ ဒူအီ အီဆာရေလ ခဲင် မိူင် ဘာဘဲ တွိုန်, န့ ဝီ မိုဝ်း ပေါ ဂိုဝ် ဒီ ဖွုန် စုဝ်. အူ ဆိန့် ဒေါ ကွယ် ဂေ ခဲင် မိူင် ဘာဘဲ တွိုန် ကော ဇမ် အာခြာဝ် ဒေါ ဂွိုတ် ဇဝ် ယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ, န့ ဝီ မိုဝ်း ပေါ ဂိုဝ် ဒီ ဖွုန် စုဝ်.
18 လွင် ဇဝ် ယေဆူ ဟဲ့ ဘဲန် ဒူအီ, န့ ပါယ် နီ. န့ မုး မာ အန် အီ စိူဝ် နာင် မာရီ. အန် ဟဲ့ ဟွတ့် လာယ် ဘဲန် အူ ပါဝ် ဒီ အာယုဝ်ဆဲပ်. အာတ့် ဘူင် ဂေ ခတ် ဒေါ ဆီ မုး အန် ဒီဘျာ, အန် ယီ ဝီ နပ်, အန် တူ အး. န့ ယီ မုး နဝ်း ဖွိုမ် ဇဝ်ဖြာ အီ တဲး အန် တူ အး.
19 ပန် တီ န့ မုး အာယုဝ်ဆဲပ် တွိုန်, အန် မိုဝ်း နဝ်း ဆီ ဘူင် နာ မှာန် ဆေဆေ. အန် မိူဝ် တူ ဆီ ဘူင် တဲး နာင် မာရီ မွှိုမ် ဆာယ် ဒီ အာတ့် အီ. ခုဝ်, အန် ဝီ ခြာမ် ဒီ ဝဲန်, ကွဲ့ တဲး အီ နပ် လွင် အန် တီ.
20 အန် ဟဲ့ ဟွတ့် ဇေန့်ဇာ လွင် အန် တီ, န့ ဝီ မုး အာမူ အာမာတ် ဇဝ်ဖြာ ဝီ တး ကာပ့လုး ဒီ အန် ဒေါ အိတ် မ့ဘာဝ် အန်. အာမူ အာမာတ် ဇဝ်ဖြာ တွိုန် ဝီ တဝ်း, “အိုယ်, မဲ အာယုဝ်ဆဲပ် အီ မုး လှုက်လှာန် အာဒါဝိတ်, ကွဲ့ တဲး မဲ ယုဝ် ဒီ ဒဲ့ နာင် မာရီ ဒူပ် မဲ, ဘဲန် အီဘိုန့် မဲ. ခုဝ်, ဂွန် အီ ကွယ် ခဲင် ဝတ့် အန် မုး ဂွန် ပီ ဒွါ နဝ်း ဖွိုမ် ဇဝ်ဖြာ ဒီ အန်.
21 နာင် မာရီ ဒီ မိုဝ်း ဂွန် အီမာယ်. မဲ ယီ လုဝ် တဲး အန် စိူဝ် အာယေဆူ. မဲ လုဝ် တဲး အန် စိူဝ် ပါယ် တီ. ခုဝ်, အန် ဒီ ဘ့လွာ့ ဝဲန် မှာပ် ဂေ ဒူအီ အာမျုဝ် အန်, တဲး အန် ချွတ် ဂေ.”
22 အီ ဘဲန် ဇိုဝ် တီ ဒွန် မျုဝ်, န့ ဒူပ် ဂြုဝ်း ဇဝ်ဖြာ ပီ ဒွိုမ် ကာလာင် အန် ဒီ ဒူအီ အီ ဘျာန် ဂြုဝ်း ဇဝ်ဖြာ. အန် ဟဲ့ ဒွိုမ် တဝ်း,
23 “န့ ဒီ မိုဝ်း ဒီဘျာ, အန် ဒီ တူ အး. အန် ဒီ ဘော မိုဝ်း ဂွန် အီမာယ်. ဂေ ဒီ ဝီ တဲး အန် စိူဝ် ‘အာအီမာနူအေန်.’ လွင် ဒါင် အန် တီ မုး ‘ဇဝ်ဖြာ ကွယ် ရိုမ် ဒူပ် အေ.’”
24 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ဂြုဝ်း တီ, အာယုဝ်ဆဲပ် တွိုန် ဘော ဝီ န့ဆိုဝ်း, ဝီ ဘူင် ပီ စ်ု အာမူ အာမာတ် ဇဝ်ဖြာ အန် ဘူင်. အန် ဝီ ဒိုဝ်း နာင် မာရီ ဘဲန် အီဘိုန့် အန်, ဝီ ဘူင် ခတ်.
25 ဂါယ် ယီ ညှမ် မိုဝ်း ဒီ အိတ် ကာဒူပ် အာတ့် ဂွိုတ် ဂွန် တီ အီ မုး ဂွန် အီမာယ်. အာယုဝ်ဆဲပ် မိူဝ် တဲး ဂွန် အီမာယ် တီ စိူဝ် အာယေဆူ.

MAT 2
1 ဇဝ် ယေဆူ ဟဲ့ ဂွိုတ် ခဲင် မိူင် ဘေတ်လဲမ် အီ ကွယ် ခဲင် အိူင် ယူဒါ. ဒေါ အန် တီ န့ မိုဝ်း ခုန်ဒီခမ် အာဟေရူတ် တွိုန်. အန် အိုပ် ခဲင် အိူင် တီ. န့ ဘော မိုဝ်း ဒူအီ အီ မိုဝ်း အာငျာန်. ဂေ တး နာ လေး ဆီငဲ, ဝီ ဇမ် ခဲင် မိူင် ယေရူဆာလဲမ် တွိုန်.
2 ဂေ ဒီမွှတ် အီ ဟဝ် တဝ်း, “မှဝ် ဒူင် ကွယ် ဂွန် အီ ဟဲ့ တး ဂွိုတ် ဘဲန် ခုန်ဒီခမ် ဒူအီ ယူဒါ.း ယေ ဟဲ့ ယိုဝ် ဆီမန့် ဟဲ့ လေး နာ လေး ဆီငဲ အီ ဘျ လွင် အန်. ပန် တီ ယေ ဟဲ့ တး ဒီ နီ, တဲး ယေ ပွိုန် ဒီ ကြိုပ် အန်.”
3 ခုန်ဒီခမ် အာဟေရူတ် တွိုန် ဘော ယိုဝ် လွင် အန် တီ, န့ ဘဲန် ဒုက် တာင် ဒီ နဝ်း အန်. ဘော ဒူအီ ဒွန် အီ ခဲင် မိူင် ယေရူဆာလဲမ် ဟဲ့ ဘဲန် နဝ်း အာဝ် ဒါခိုယ်.
4 ပန် တီ အန် ဝီ ဒဲ့ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, တဲး ဂေ ဘောကာဂ့လျီတ် တး ကာဇု ဒူင် ကွယ် အန်. ဟဲ့ ဟွတ့်, အန် ဝီ ဒီမွှတ် ဂေ လွင် ဒူအီ ပီ ရဝ်း ပီ တိုယ် ဇဝ်ဖြာ အီ ဒီ တး ချွတ် ဒူအီ, နာ မှဝ် အန် ဒီ ဂွိုတ်.
5 ဂေ ဝီ တဝ်း, “အန် ဒီ ဂွိုတ် ခဲင် မိူင် ဘေတ်လဲမ်, အီ ကွယ် ခဲင် အိူင် ယူဒါ.” ခုဝ်, ခဲင် ဘပ် ဇဝ်ဖြာ ဒူအီ အီ ဘျာန် ဂြုဝ်း ဇဝ်ဖြာ ဟဲ့ ဒွိုမ် ဒဲမ် အုန် ပါယ် နီ. န့ တဝ်း,
6 “မဲ မိူင် ဘေတ်လဲမ်, မဲ ကွယ် ခဲင် အိူင် ယူဒါ. ကာတဲ မိူင် အီ ကွယ် ခဲင် အိူင် ယူဒါ, အာရေ မဲ ဟဲ့ တာင်. ခုဝ်, ခဲင် မိူင် မဲ န့ ဒီ မိုဝ်း ဒူအီ အီ ဒီ ဘဲန် ဒါ ကာညာ အီ အိုပ် ဒူအီ အာမျုဝ် အီဆာရေလ. အန် ယီ ဒီ ပီ ဒူအီ အီ ဟျီင် မာဘူ.”
7 ဝါယ် အန် တီ အာဟေရူတ် တွိုန် ဝီ ဒဲ့ ဂေ ဒူအီ အီ မိုဝ်း အာငျာန်, တဲး ဂေ တး ဒူင် ကွယ် အန်, ကွဲ့ တဲး အီ ယိုဝ်. အန် ဝီ ဒီမွှတ် ဂေ, တဲး အန် နပ် ဆီချာ, ဒေါ မှဝ် ဂေ ဟဲ့ ယိုဝ် ဆီမန့် တွိုန်.
8 အန် ဝီ တိုယ် ဂေ ဟာဝ် မိူင် ဘေတ်လဲမ် ဝီ ဒမ် ဂေ တဝ်း, “တဲး ဘေ ဟာဝ် ဟြေတ့် ဆီချာ ဂွန် တီ. ဘေ ဟီ ယိုဝ် အန်, တဲး ဘေ ဝီ တး ဒူင် ကွယ် အုဝ်, ဝီ ကာလာင် ဒီ အုဝ်, တဲး ဘော အုဝ် ပွိုန် ဒီ ဟာဝ် ကြိုပ် အန်.”
9 ဂေ ဟဲ့ ဟွတ့် ထူမ် ဂြုဝ်း ခုန်ဒီခမ် အာဟေရူတ် တွိုန်, ဂေ ဝီ လေး ဟာဝ် ဒူင် ကွယ် အန်. ဒေါ ဟာဝ် ဂေ ဒူပ် န့တေန့်, ဆီမန့် ပီ ဒွိုမ် ယိုဝ် ဂေ နာ လေး ဆီငဲ တွိုန်, အန် ဝီ ယဲတ့် ဒီ အာတ့် ဂေ, တဲး ဂေ ကော ဇမ် ဒူင် ကွယ် ဂွန် တွိုန်. ဂေ ဟဲ့ ဟွတ့် ဇမ် ဒူင် တွိုန်, ဆီမန့် ဝီ ဂိူတ် နာ ဒဲင် ဒူင် ကွယ် ဂွန် တီ.
10 ဂေ ဘော ယိုဝ် ဆီမန့် တွိုန်, နဝ်း ဂေ ဘော ခူယ် ကာဆဝ်.
11 ဂေ ဝီ လိုပ် ခဲင် ကာင်, ဝီ ယိုဝ် ဘော ဂွန် ဘော မာ အန်, အီ စိူဝ် နာင် မာရီ. ဂေ ဝီ ဂိုပ် ကြိုပ် ဂွန် တီ. ဟဲ့ ဟွတ့်, ဂေ ဘော ဒိုဝ်း ကြုဝ်ကြာမ် ဂေ, ဝီ ဒွါ ဒီ အန်, တဲး န့ ဘဲန် လက်ဆွင်. လက်ဆွင် ပီ ဒွါ ဂေ တီ, န့ မုး ခြိဝ် ဘော ကာညန် လေဘူန် ဘော ဒဝ် မောရာ.
12 ဒေါ အိတ် ဂေ, ဂေ ဝီ မ့ဘာဝ် လွင် ဇဝ်ဖြာ စ်ု ဂေ, ကွဲ့ တဲး ဂေ ဝီ ဝေန့် ဒူင် ကွယ် အာဟေရူတ်. ခုဝ်, ဂေ ဝီ ဝေန့် မိူင် ဂေ, ဝီ ဟာဝ် ဒူပ် န့တေန့် ပေါ အူ ညွင့်.
13 ဂေ ဒါ အီ မိုဝ်း အာငျာန် တွိုန် ဟဲ့ ဟွတ့် ဟာဝ်, န့ မိုဝ်း အာမူ အာမာတ် ဇဝ်ဖြာ အူ ကာဒင် ဝီ တး ကာပ့လုး ဒီ အာယုဝ်ဆဲပ် ဒေါ မ့ဘာဝ် အန်. အန် တဝ်း, “အာဟေရူတ် ဒီ တး ဟြေတ့် ဒီ ငဝ်း ဝဲန် ဂွန် မဲ. ခုဝ်, မဲ လုဝ် ယိတ့်, ဒိုဝ်း ဘော ဂွန် ဘော မာ အန်, တဲး ဘေ တဝ် ဟာဝ် မိူင် အဲဂိုပ်, တဲး ဘေ ကွယ် ခဲင် မိူင် တီ, တဲး ကော ဇမ် အာခြာဝ် ဒီ ဝီ ကာလာင် အုဝ် ဒီ မဲ.”
14 ခဲင် မှိုဝ် တီ အာယုဝ်ဆဲပ် ဘော ယိတ့်, ဝီ ဒိုဝ်း ဂွန် အန် ဂါယ် အီဘိုန့် အန်, ဝီ တဝ် ဟာဝ် ဇမ် မိူင် အဲဂိုပ်.
15 ဂေ ဝီ ကွယ် ခဲင် မိူင် အဲဂိုပ်, တဲး အာဟေရူတ် ကော ယမ်. ပါယ် တီ န့ ဟဲ့ ဘဲန် ပီ ဒွိုမ် ကာလာင် ဇဝ်ဖြာ. အန် ဟဲ့ ဒွိုမ် စ်ု ဒူအီ အီ ဘျာန် ဂြုဝ်း ဇဝ်ဖြာ တဲး အန် ဒဲမ် အုန်, “အုဝ် ဟဲ့ ဒဲ့ ဂွန် အီမာယ် အုဝ်, တဲး အန် လေး တ မိူင် အဲဂိုပ်.”
16 န့ ယီ မုး ခုန်ဒီခမ် အာဟေရူတ် တွိုန်, အန် ဘော နပ်, ဂေ ဒါ အီ မိုဝ်း အာငျာန် တွိုန် ဟဲ့ ပီလွှက့် ဒီ အန်, အန် ဘော ရူ ကာဆဝ်. အန် ဝီ စ်ု ဒါ ဆိုက် အန်, တဲး ဂေ ဟာဝ် မိူင် ဘေတ်လဲမ် ဘော ရဝ် တေတ့် ရဝ် တ, တဲး ဂေ ငဝ်း ဝဲန် တူတ့် ဂွန် အီမာယ် ဆိန့် အာဆာက် အာ ဆီနမ် လူင် နာ ခြိုမ်. အန် စ်ု ဂေ ဘူင် ပါယ် တီ ကူပ် တိး အန် အာခြာဝ် ပီ ဒွိုမ် ကာလာင် ဂေ ဒူအီ အီ မိုဝ်း အာငျာန် တွိုန် ဒီ အန်.
17 ပါယ် တီ န့ ဟဲ့ ဘဲန် ပီ ဒွိုမ် တဝ်း ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာယေရေမီ. အန် ဟဲ့ ဒွိုမ် တဝ်း,
18 “ခဲင် မိူင် ရာမာ န့ ပွိုန် ယိုဝ် အီ ယာမ် တာင်. ဂေ ဘော ယာမ် ဘော က့လိုဝ် ကာဆဝ်. န့ မုး နာင် ရာအေန်, အီ ယာမ် ကူပ် ဟဲ့ ယမ် ဂွန် အန်. အန် တူ တဲး အာဆေ ဘဲန် ဂိုက် အန်, လှဝ် နဝ်း အန်. အန် က့လိုဝ် ကူပ် တူ မိုဝ်း အန် ဂွန်.”
19 ခုန်ဒီခမ် အာဟေရူတ် တွိုန် ဟဲ့ ဟွတ့် ယမ်, အာမူ အာမာတ် ဇဝ်ဖြာ အူ ကာဒင် ဝီ ကာပ့လုး ဒီ အာယုဝ်ဆဲပ် ဒေါ ကွယ် အန် ခဲင် မိူင် အဲဂိုပ်. အန် ဝီ တး ကာလာင် ဂြုဝ်း ဒီ အာယုဝ်ဆဲပ် ဒေါ အိတ် မ့ဘာဝ် အန်.
20 အန် တဝ်း, “တဲး မဲ ယိတ့်, တဲး မဲ ဒိုဝ်း ဘော ဂွန် ဘော မာ အန်, ဝီ ဝေန့် မိူင် အီဆာရေလ. ဂေ ဒူအီ အီ ဆီ ငဝ်း ဂွန် မဲ, ဂေ ဟဲ့ ဟွတ့် ယမ်.”
21 ပန် တီ အာယုဝ်ဆဲပ် ဝီ ယိတ့်, ဝီ ဒဲ့ ဂွန် အန် ဂါယ် အီဘိုန့် အန်, ဝီ ဝိဝ် ခဲင် မိူင် အီဆာရေလ.
22 အန် ယီ ယိုဝ် ဆာဒါင် လွင် ခုန်ဒီခမ် အာခေတ်လာဝ် ဟဲ့ ပ့လု ဂုန့် အန်, န့ တဲး အန် ဝီ ယုဝ်. အန် ယီ တူ ယ ဟာဝ် မိူင် ဒူင် ကွယ် ခုန်ဒီခမ် ကာမာယ် တီ. ဒေါ မ့ဘာဝ် အန်, အာမူ အာမာတ် ဇဝ်ဖြာ ဝီ စ်ု အန်, တဲး အန် ဆာဒိက်. ပန် တီ အန် ဝီ ဟာဝ် ကွယ် ခဲင် အိူင် ဂါလီလေ.
23 အန် ဝီ ဟာဝ် ကွယ် ခဲင် မိူင် အီ စိူဝ် မိူင် နာဆာရေတ့်. ပါယ် တီ န့ ဘော ဘဲန် ပီ ဒွိုမ် တဝ်း ဒူအီ အီ ဘျာန် ဂြုဝ်း ဇဝ်ဖြာ တွိုန်. အန် ဟဲ့ တဝ်း, “ဂေ ဒီ တဲး အန် စိူဝ် ဒါ အီ တး မိူင် နာဆာရေတ့်.”

MAT 3
1 ဒေါ အန် တီ န့ မိုဝ်း ဒါ ဆာရာ အာယောဟာန်, အီ စိုပ် ဒူအီ ခဲင် အိုမ်. အန် တး ဟုဝ် ဒါရာ ဇဝ်ဖြာ ခဲင် ပြဲ ကာဟဝ်း အီ ကွယ် ခဲင် အိူင် ယူဒါ.
2 အန် တဝ်း, “တဲး ဘေ လှုဝ်း ဘော ဝဲန် မှာပ် ဘေ. အာခြာဝ် ဒီ အိုပ် ဇဝ်ဖြာ ကာဒါယ် ဟဲ့ ကာတတ် ဒီ တး.”
3 ဒူအီ အီ ဘျာန် ဂြုဝ်း ဇဝ်ဖြာ, အီ စိူဝ် အာအီဆာယ တွိုန်, အန် ဟဲ့ ဒွိုမ် ကာလာင် လွင် ဒါ ဆာရာ အာယောဟာန်. အန် ဟဲ့ ဒွိုမ် တဝ်း, “န့ ဒီ မိုဝ်း ဒူအီ အူ ဝီ ဒီ ကာလာင် ဂြုဝ်း ခဲင် ပြဲ ကာဟဝ်း, ‘တဲး ဘေ မ့ပြာယ် န့တေန့် ပီ လုဝ် ဝဝ့် ဇဝ်ဖြာ. ဘူင်, တဲး န့ ဆိူဝ်.’”
4 ဒါ ဆာရာ အာယောဟာန် တွိုန်, အန် တာ ခြိုင် ဟိုက် မင်ပြွင့် ကာဟာတ့်, တာ ဆဲ့ ဟုန်, ပက် ဒီ ညွယ် အန်. အန် မိူဝ် ဟူမ် မာ အာဇူင့် ဘော ငါမ် မာဖျီန်.a
5 ဂေ ဒူအီ အီ ကွယ် ခဲင် မိူင် ယေရူဆာလဲမ်, ဘော ဂေ အီ ကွယ် ခဲင် အိူင် ယူဒါ ဘော အိူင်, ဘော ဂေ ဒူအီ အီ ကွယ် ကာတတ် ဘ့လဲင် ယောဒါန်, ဂေ ဘောကာဂ့လျီတ် လေး ဒူင် ကွယ် ဂေ, ဟာဝ် ထူမ် ဒါ ဆာရာ အာယောဟာန်.
6 ဂေ မိူဝ် ကာလာင် မှာပ် ဂေ, တဲး အာယောဟာန် စိုပ် ဂေ ခဲင် အိုမ် အီ စိူဝ် ဘ့လဲင် ယောဒါန်.
7 န့ ယီ မိုဝ်း ဂေ ဒူအီ ခဲင် ဖိုင် ဖာရီဆဲ ဘော ဂေ ဒူအီ ခဲင် ဖိုင် ဆာဒူခဲ, ဂေ ကိူန် တး ဒူင် ကွယ် အာယောဟာန် တွိုန်, တဲး အန် စိုပ် ဂေ ခဲင် အိုမ်. ဒေါ ယိုဝ် အန် ဒူအီ ဇိုဝ် တီ, အန် ဝီ တဝ်း ဒီ ဂေ, “အိုယ်, ဘေ အီ ပီ အာမျုဝ် ဟန့် ငျီန်. အာဆေ ဟဲ့ တဝ်း ဒီ ဘေ, ဘေ ဒီ ပွိုန် ဒီ လေး တဝ် ဆေ ဇဝ်ဖြာ ဟီ ရူ ကာဆဝ် ဒီ ဘေ နာ အာတ့် နီ.း
8 ဘော ပီ ဘူင် ဘေ ဘော ဂြုဝ်း ပီ ကာလာင် ဘေ, ဘေ လုဝ် တဲး န့ ကာရမ်. တဲး ဘေ ဝဲန် နဝ်း ဘြိမ် ဘေ, ဒိုဝ်း နဝ်း ကာမာယ်.
9 ကွဲ့ တဲး ဘေ ပီခိုက် နဝ်း ဘေ ကူပ် တဝ်း ဘေ, ‘ဒါ အာဘြာဟမ် မုး ဂုန့် ဒင် ယေ.’ အုဝ် တဝ်း ဒီ ဘေ, ဆေ ဘေ တူ ဒူပ် ဆီချာ ဇဝ်ဖြာ ပီ ဂေ လှုက်လှာန် အာဘြာဟမ် အာခါခ်ု, ဇဝ်ဖြာ ဒီ ဘူင် တဲး မာဝ် ဂေ နီ ဝီ ဘဲန် လှုက်လှာန် ဒါ အာဘြာဟမ် တွိုန်.
10 ဒေါ တီ နီ, န့ ပီ မိုယ် ဟဲ့ ဟွတ့် ကွယ် ဒီ ဒင် ဟေ. ဟေ ဒွန် ကာဒင် အီ တူ မိုဝ်း ဘ့လေ မွှိုမ်, ဂေ ဒီ ဂ်ု ဝဲန်, ဝီ ဒုဝ့် ခဲင် ငဝ်, တဲး န့ ကာဆိုမ်.
11 အုဝ် စိုပ် ဘေ ခဲင် အိုမ်, တဲး န့ ဘျ, ဘေ ဟဲ့ လှုဝ်း မှာပ် ဘေ, ဝဲန် မှာပ် ဘေ. န့ ယီ မိုဝ်း အူ ဝီ, အန် ဒီ ဝီ တး ဝါယ် အုဝ်. ပွုန် အန် ဆီ တာင် လွှိုမ် ပွုန် အုဝ်. ခူဒိန့် အန် မိူဝ်, အုဝ် ညှမ် ကာအာပ် ဂူင့်. အန် ဒီ ဘော တဲး နဝ်း ဖွိုမ် ဇဝ်ဖြာ အိုပ် ဘေ. ပီ ဒီ ဘူင် အန် ဒီ ဘေ ပေါ အူ မျုဝ်, န့ ဘော ပီ ဒူအီ ဒင် ခြိဝ် ခဲင် ငဝ်, ထာရွင်b တဲး န့ ဘွတ်.
12 န့ ဘော ပီ, အန် ဂူင့် န့ဆူက် အန်, တဲး အန် ဆူက် ယွိုမ် ငှုဝ် ခဲင် ကာင်နဝ်း, တဲး န့ ဂိတ် မီ ဘူင့် ငှုဝ် ဒီလူယ်. ဟဲ့ ဟွတ့်, အန် ဒီ ကာဇု ငှုဝ် တီ ခဲင် ဂြွာ. ဒျီပ် ငှုဝ်, အန် ယီ တူ လုဝ်. အန် ဒီ ဒုဝ့် ဝဲန် ခဲင် ငဝ် အီ တူ နပ် ဒီ ယတ်.” ခဲ့ တီ အာယောဟာန် တွိုန် ကာလာင် လွင် ဇဝ် ယေဆူ.
13 ဝါယ် အန် တီ ဇဝ် ယေဆူ လေး ခဲင် အိူင် ဂါလီလေ, ဟာဝ် ဇမ် ဒီ ခူပ် ဘ့လဲင် ယောဒါန်, တဲး အာယောဟာန် စိုပ် အန် ခဲင် အိုမ်.
14 အာယောဟာန် ဝီ ထေဝ် ဒီ ခြဲ အန် တဝ်း, “န့ မုး အုဝ်, အီ လုဝ် မဲ စိုပ် အုဝ် ခဲင် အိုမ်. မှဝ် န့ ပါယ် ပီ တး မဲ ဒီ အုဝ်.း”
15 ဇဝ် ယေဆူ ဝီ တဝ်း, “တဲး မဲ ဘူင် ပါယ် တီ. အာယ်, န့ ကာအာပ် ဘူင် ပါယ် တီ, တဲး န့ ဘဲန် ပီ အိုင် ဇဝ်ဖြာ.” ဝါယ် အန် တီ အာယောဟာန် ဝီ ဖြူမ်.
16 အာယောဟာန် ဟဲ့ ဟွတ့် စိုပ် ဇဝ် ယေဆူ ခဲင် အိုမ်, အန် ဇဝ် ဝီ လေး ခဲင် အိုမ် အူ ဇေန့်. ဒေါ အန် တီ ဂါင်ဟြာဝ် ဘော န့ ဝိုဝ်း. အန် ဘော ယိုဝ် နဝ်း ဖွိုမ် ဇဝ်ဖြာ အီ ပီ မာဘ့လူယ်, တး လူင် ဒဲင် အန်.
17 န့ ဘော မိုဝ်း ဂြုဝ်း ဇဝ်ဖြာ လေး ခဲင် ဂါင်ဟြာဝ်. န့ တဝ်း, “ဝီ တီ မုး ဂွန် ပီ ရွက့် အုဝ်. ပီ ဘူင် အန် ဟဲ့ လဝ့် နဝ်း အုဝ်.”

MAT 4
1 ဝါယ် အန် တီ နဝ်း ဖွိုမ် ဇဝ်ဖြာ ဝီ စ်ု ဇဝ် ယေဆူ ဟာဝ် ခဲင် ပြဲ ကာဟဝ်း, တဲး ဘုဝ် ကာနမ် ပွိုန် ဒီ ကာဆုး အန် ဘူင် မှာပ်.
2 ဇဝ် ယေဆူ ယီ ကွယ် ဒီ တီ အာဒါ ဖွုန် ဂိုဝ် ဆီငဲ ဒီ ဖွုန် ဂိုဝ် မှိုဝ်, တူ ဟူမ် မာဆေ. ပန် တီ အန် ကာပြာန့် ကာဆဝ် ပီ ဒီ ဟူမ်.
3 အီ ဒီ ကာဆုး ဇဝ် ယေဆူ ဘူင် မှာပ် တွိုန်, အန် ယီ တး ဒူင် ကွယ် ဇဝ် ယေဆူ, ဝီ တဝ်း, “ဆေ န့ မှာန် မုး မဲ ဂွန် ဇဝ်ဖြာ, တဲး မဲ ကာလာင် တဲး မာဝ် ဂေ နီ ဘဲန် ပီ ဒီ ဟူမ် မဲ.”
4 ဇဝ် ယေဆူ ဝီ ဝျီ့ ဂြုဝ်း တီ. အန် တဝ်း, “ခဲင် ဘပ် ဇဝ်ဖြာ န့ တဝ်း, ‘ဆေ ဒူအီ မိုဝ်း မီ ပီ ဒီ ဟူမ် အူ မျုဝ် အာဝ် ဂ့လိုမ်. န့ ဆီ လုဝ် ဘော ဂြုဝ်း ဇဝ်ဖြာ ဒွန် ဒုဝ် အီ လေး ခဲင် မူတ့် အန်, တဲး န့ ဟျီင် ဘော နဝ်း ဖွိုမ် ဒူအီ.’”
5 ဝါယ် အန် တီ ဘုဝ် ကာနမ် ဝီ တဲး ဇဝ် ယေဆူ ဟာဝ် ဇမ် ခဲင် မိူင် ယေရူဆာလဲမ်, အီ မုး မိူင် ဘွတ်. အန် တဲး ဇဝ် ယေဆူ ကွယ် နာ ဒဲင် ကာတု ဟုဝ် ဇဝ်ဖြာ.
6 အန် ဝီ တဝ်း, “ဆေ ဟဲ့ မှာန် မုး မဲ ဂွန် ဇဝ်ဖြာ, တဲး မဲ ဘုင်ဘ့လုး ဘျွာ ဒူင် ကွယ် မဲ တီ. ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, ‘ဇဝ်ဖြာ ဒီ စ်ု ဂေ အာမူ အာမာတ် အန်, တဲး ဂေ ယွတ် လိုမ်လာ မဲ, တဲး ဂေ ဘ်ု မဲ တာ ဒဲ ဂေ, ကွဲ့ တဲး ပ့လဝ် မဲ တာ ဒုး ဒီ မာဝ်.’”
7 ဇဝ် ယေဆူ ဝီ တဝ်း, “ခဲင် ဘပ် ဇဝ်ဖြာ န့ ဘော ဒဲမ် အုန် ပေါ အူ မျုဝ်. န့ တဝ်း, ‘ကွဲ့ ထေဝ် နဝ်း ဇဝ်ဖြာ, အီ မုး အန် ဇဝ် ပီ ကြိုပ် မဲ.’”
8 ပေါ အူ ဇေန့် ဘုဝ် ကာနမ် ဝီ တဲး ဇဝ် ယေဆူ ကွယ် ဒဲင် နွန် စာ ကာဆဝ်, ဝီ ဘျ ဒီ အန် မာန် မိူင် ဒွန် ပ့လုဝ့် ဒဲင် ကာဒါယ် နီ, တဲး အန် ဘော ယွတ် အာဖုင် ဒင်ခုဝ် ခဲင် မိူင် ဂေ တီ.
9 အန် ဝီ တဝ်း, “အုဝ် ဒီ ဒွါ တူတ့် ဇိုဝ် တီ ဒီ မဲ, ဆေ မဲ ဂူမ် ဒီ အာတ့် အုဝ်, ကြိုပ် အုဝ်.”
10 ဇဝ် ယေဆူ ဝီ တဝ်း, “မဲ ဘုဝ် ကာနမ် အီ စိူဝ် ဆာတာန်, မဲ လေး တဝ် ဒူင် ကွယ် အုဝ်. ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, ‘မဲ လုဝ် ကြိုပ် မီ ဇဝ်ဖြာ အီ မုး ဇဝ်ဖြာ ပီ ကြိုပ် မဲ. မဲ လုဝ် ဘူင် မီ ဂါန် ဇဝ်ဖြာ အူ ကာဒင် တီ, ကွဲ့ ကြိုပ် ပေါ ကာဒင်.’”
11 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဘုဝ် ကာနမ် ဝီ လေး တ ဒူင် ကွယ် အန်. ဂေ အာမူ အာမာတ် ဇဝ်ဖြာ ဘော တး လိုမ်လာ အန်.
12 ဇဝ် ယေဆူ ဘော ယိုဝ် ဆာဒါင် လွင် အာယောဟာန် တွိုန်. ဂေ ဟဲ့ ဟွတ့် မှေတ့် ခြွင့် အန် ခဲင် ကာပိုမ်. ဝါယ် ဝီ နပ် အန် လွင် အန် တီ, အန် ဝီ ဟာဝ် ဝေန့် ခဲင် အိူင် ဂါလီလေ.
13 အန် လေး ခဲင် မိူင် နာဆာရေတ့်, ဝီ ဟာဝ် ကွယ် ခဲင် မိူင် ကာပေနာရိုမ်. မိူင် တီ ကွယ် ဒီ ခူပ် အိုမ် ဒိုင် ကာတတ် ဒူင် ကွယ် ဂေ ခြိုဝ် အာဇေဘူလူန် ဂါယ် ခြိုဝ် အာနာပ်ထာလီ.
14 ပါယ် တီ, န့ ဘော ဘဲန် ပီ ပီ ဒွိုမ် တဝ်း ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ. အန် ဟဲ့ ဒွိုမ် တဝ်း,
15 “ဒူင် ကွယ် ဂေ ဒူအီ ခြိုဝ် အာဇေဘူလူန် ဂေ ဒူအီ ခြိုဝ် အာနာပ်ထာလီ, န့ ကွယ် ဒူပ် န့တေန့် အီ ဟာဝ် ဒူင် ကွယ် အိုမ် တာင် နာ ဂေတ့် ဆီငဲ ဘော ဒီ ခူပ် ဘ့လဲင် ယောဒါန်. န့ ဘော မိုဝ်း အိူင် ဂါလီလေ အီ မုး ဒူင် ကွယ် ဂေ ဒူအီ အာမျုဝ် ဟဝ်.
16 ဂေ ဒူအီ အီ ကွယ် ဒီ တီ, န့ ပီ, ဂေ ကွယ် ခဲင် အပ် ဝွင့်. န့ ပီ, ဂေ ဟဲ့ ယိုဝ် ဘ့လာင် တာင်. ဘော ဂေ ဒူအီ အီ တူ နပ် လွင် အာဆာက် ပီ ဒွါ ဇဝ်ဖြာ, ဂေ ပီ ဒူအီ အီ ဟဲ့ ရိန် ဒီ ယမ်, ဂေ မိူဝ် ဟဲ့ ယိုဝ် ဘ့လာင် အီ ပီ န့တေန့် အီ တဲး ဂေ လွတ် ယမ်.”
17 အူ ဆိန့် ဒေါ ကွယ် ဇဝ် ယေဆူ ခဲင် မိူင် နာဆာရေတ့် တွိုန်, အန် စုး ဒီ ကာလာင် ဒီ ဒူအီ ကိူန်. အန် တဝ်း, “တဲး ဘေ လှုဝ်း ဘော ဝဲန် မှာပ် ဘေ. ခုဝ်, အာခြာဝ် ဒီ အိုပ် ဇဝ်ဖြာ ကာဒါယ် နီ ဟဲ့ ကာတတ် ဒီ တး.”
18 အူ ဆီငဲ ဇဝ် ယေဆူ ဟာဝ် ခူပ် ဘာင် အိုမ် ဂါလီလေ တွိုန်. ဒေါ အန် တီ အန် ဘော ယိုဝ် ဂါယ် အူကတ် အူဝါ အာ ဝီ. ဂါယ် မုး ဒူအီ မှေတ့် ဂါ, ဂူင့် န့ရပ်, ဘျွာ ခဲင် အိုမ်. န့ မုး အာဆီမူန်, အီ စိူဝ် ဘော အာပေတာရူ ဘော ဝါ အန် အီ စိူဝ် အာအန်ဒါရူ.
19 ဇဝ် ယေဆူ တဝ်း ဒီ ဂါယ်, “ဘာယ် တး ဒူပ် အုဝ်. အုဝ် ဒီ တဲး ဘာယ် ဒဲ့ ဒူအီ ဟဝ် တး ဒူပ် အုဝ်.”
20 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂါယ် ဝီ ဘ့လေး ဝဲန် န့ရပ် ဂါယ် အူ ဇေန့်, ဝီ ဟာဝ် ဒူပ် အန်.
21 အန် ဝီ ဟာဝ် ပေါ အီ စဲက်, ဝီ ယိုဝ် ဂါယ် အူကတ် အူဝါ ပေါ အာ ဝီ. န့ မုး အာယာကူပ် အီ မုး ဂွန် အာဇေဘေဒေ, ဘော ဝါ အန်, အီ စိူဝ် အာယောဟာန်. ဘော ဂါယ် ဘော ဂုန့် ဂါယ် အီ စိူဝ် အာဇေဘေဒေ, ဂေ ကွယ် ရိုမ် ခဲင် ရိုဝ်, မ့ပြာယ် န့ရပ် ဂေ. ဇဝ် ယေဆူ ဝီ ဒဲ့ ဂါယ်.
22 ဟဲ့ ဟွတ့်, ဂါယ် ဝီ လေး ခဲင် ရိုဝ်, ဝီ တဲး ဂုန့် ဂါယ် ကွယ် နာ ပန်. ဂါယ် ဝီ ဟာဝ် ဒူပ် ဇဝ် ယေဆူ အူ ဇေန့်.
23 ဇဝ် ယေဆူ ဘော ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ဂါလီလေ, ဝီ မာနုဝ် ဂေ ဒူအီ အီ ကွယ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. အန် ကာလာင် ဒီ ဂေ လွင် ဇဝ်ဖြာ ဒီ အိုပ် ကာဒါယ်, တဲး ဒူအီ ဘဲန် နဝ်း ဒါခိုယ်. ခဲ့ မိုဝ်း ဂေ ဒူအီ ဆဝ် ဘဲန် မျုဝ် ဘဲန် မျုဝ်, ခဲ့ မိုဝ်း ဂေ ဒူအီ အီ တူ ခ, ဇဝ် ယေဆူ မိူဝ် တဲး န့ ဟြာယ် တူတ့် ဒွန် မျုဝ်.
24 ဂေ ဒူအီ အီ ကွယ် ခဲင် မိူင် ဆူရီ ဘော မိူင်, ဂေ ဘော နပ် လွင် အန် တီ. ဟဲ့ ဟွတ့်, ဂေ ဝီ တိုယ် ဒူအီ မိုဝ်း ဆဝ် ဘဲန် မျုဝ် ဘဲန် မျုဝ်, တဲး ဂေ ဟာဝ် ဇမ် ဒူင် ကွယ် ဇဝ် ယေဆူ. န့ ဘော မုး ဒူအီ မိုဝ်း ဆဝ် ကာဆဝ်, ဒူအီ မိုဝ်း ကာနမ် ခဲင် ဒုဝ် ဘူင့်, ဒူအီ မိုဝ်း ငါန်, ဘော ဂေ ဒူအီ ဒဲ ဂေ ပ့လဝ် ယမ် ဘ့လာက်, အန် ပီကဲန် တူတ့် ဂေ.
25 န့ မိုဝ်း ဒူအီ ကိူန် ကာဆဝ်, အီ ဒူပ် အန်. ဂေ ဒူအီ တး အိူင် ဂါလီလေ, ဂေ အီ တး ခဲင် အိူင် မိူင် ဂိုဝ် မိူင်, ဂေ အီ တး မိူင် ယေရူဆာလဲမ်, အိူင် ယူဒါ ဘော ဂေ အီ တး နာ တ ဘ့လဲင် ယောဒါန်, ဂေ ဘောကာဂ့လျီတ် ဒူပ် အန်.

MAT 5
1 ဒေါ ယိုဝ် ဇဝ် ယေဆူ ဂေ ဒူအီ အီ ဟဲ့ ကိူန် ကာဆဝ်, အန် ဝီ ဟုဝ့် ဒဲင် နွန်, ဝီ တုတ့် အူ ပ့လုဝ့်. ဘော ဒီဘဲ အန် ဟဲ့ တး ဇမ် ဒူင် ကွယ် အန် တီ.
2 အန် ဝီ မာနုဝ် ဂေ, ဝီ တဝ်း,
3 “ဆေ ဒူအီ တူ ပီစာ နဝ်း ဂေ ဒီ ဇဝ်ဖြာ, န့ တဲး နဝ်း ဂေ ဒါခိုယ်. ခုဝ်, ဂေ ဒီ ပွိုန် ဒီ ကွယ် ခဲင် မိူင် ပီ အိုပ် ဇဝ်ဖြာ.
4 ဆေ ဒူအီ မိုဝ်း နဝ်း က့လိုဝ် ကူပ် ကိူန် မှာပ် ဂေ, န့ ဒီ တဲး ဂေ ဝီ ဒါခိုယ်. ခုဝ်, ဇဝ်ဖြာ ဒီ ဒိုဝ်း ဝဲန် နဝ်း က့လိုဝ် တီ.
5 ဆေ ဒူအီ တူ ငှိုယ် ရူ, န့ ဒီ တဲး နဝ်း ဂေ ဒါခိုယ်. ခုဝ်, ဂေ ဒီ ပွိုန် တူတ့် ဒွန် မျုဝ် ပီ ဒီ လုဝ် ဂေ, ပီ တဝ်း ဇဝ်ဖြာ ဒီ ဒွါ.
6 ဆေ ဒူအီ မိုဝ်း နဝ်း ဆီ ပွိုန် နဝ်း ဆိူဝ် နဝ်း မှာန်, န့ ဒီ တဲး နဝ်း ဂေ ဒါခိုယ်. ခုဝ်, ဂေ ဒီ ပွိုန် ပီ ဆီ ပွိုန် ဂေ.
7 ဆေ ဒူအီ ကာဝေ အီ ဟဝ်, န့ ဒီ တဲး နဝ်း ဂေ ဒါခိုယ်. ခုဝ်, ဇဝ်ဖြာ ဒီ ကာဝေ ဘော ဂေ.
8 ဆေ ဒူအီ မိုဝ်း နဝ်း လုယ်, န့ ဒီ တဲး နဝ်း ဂေ ဒါခိုယ်. ခုဝ်, ဂေ ဒီ ယိုဝ် ဇဝ်ဖြာ.
9 ဆေ ဒူအီ ဘူင် တဲး ဂေ လာယ် ကာလဝ့် လာယ် ဖြူမ်, န့ ဒီ တဲး နဝ်း ဂေ ဒါခိုယ်. ခုဝ်, ဇဝ်ဖြာ ဒီ တဲး ဂေ ဘဲန် ဂွန် အန်.
10 ဆေ ဒူအီ ခမ် ဒုက် ဘဲန် မျုဝ် ဘဲန် မျုဝ် ကူပ် ဘူင် ဂေ ခဲ့ ပီ အိုင် ဇဝ်ဖြာ, န့ ဒီ တဲး နဝ်း ဂေ ဒါခိုယ်. ခုဝ်, ဂေ ဒီ ပွိုန် ဒီ ကွယ် ခဲင် မိူင် ပီ အိုပ် ဇဝ်ဖြာ.
11 ဆေ အီ ဟဝ် ကာလာင် နာ တူ မွှိုမ် ဒီ ဘေ, ဆေ ဂေ ဘော ဘူင် တဲး န့ ဒုက် ဒီ ဘေ, ဆေ ဂေ ဘော ကာလုဝ် ဒီ တဝ်း, ဘေ အာဝ် အး, ဆေ ဂေ ဘူင် ဇိုဝ် တီ ကူပ် ညှိုမ် ဘေ ဒီ အုဝ်, န့ ဒီ တဲး ဘေ မိုဝ်း နဝ်း ဒါခိုယ်.
12 တဲး ဘေ ဒါခိုယ် ဘော ခူယ်. ကွဲ့ တဲး ဘေ က့လိုဝ်. ခုဝ်, ဘေ ဒီ ပွိုန် ရုး ကိူန် ခဲင် မိူင် ဂါင်ဟြာဝ်. နာ တူ မွှိုမ် ပီ ဘူင် အီ ဟဝ် ဒီ ဘေ, ဂေ ဟဲ့ ဒွိုမ် ဘူင် ပါယ် တီ ဘော ဒီ ဒူအီ အီ ဘျာန် ဂြုဝ်း ဇဝ်ဖြာ အီ ကွယ် ဒီ အာတ့် ဘေ နီ.”
13 ဇဝ် ယေဆူ ဝီ တဝ်း, “ဒေါ ကွယ် ဘေ ဒဲင် ကာဒါယ် နီ ကာတဲ ဂေ ဒူအီ ဟဝ်, တဲး ဘေ ပီ ဆယ့် အီ ဟပ် ခဲင် ဟာပ်. ဆေ ဆွင့် ဆယ့် တီ ယီ ဟြာယ်, အာဝ် ပွိုန် ဟပ် မာဆေ အီ ပဲ ဒီ တဲး ဆယ့် ဝီ ဆွင့်. ဆယ့် တီ အာဝ် မိုဝ်း ဒီခုဝ် မာဆေ. လုဝ် ဝဲန် တူတ့်, တဲး အီ ညဲတ့်.
14 ဒေါ ကွယ် ဘေ ဒဲင် ကာဒါယ် နီ, ဘေ ပီ ငဝ် အွမ်a အီ တဲး န့ ဘ့လာင်. ဆေ န့ မုး မိူင် အီ ကွယ် ဒဲင် နွန်, ဒွန် အီ ဟဲ့ ပွိုန် ယိုဝ်.
15 ဘော ငဝ် အွမ် မိူဝ် ပါယ် တီ. ဆေ ဒူအီ ဟဲ့ ဟွတ့် ပီဒဝ့် ငဝ် အွမ်, ဂေ တူ ဝီ ဘ့လေး ငဝ် တီ ခြိုမ် ဆီလာတ့်. ဂေ တဲး အန် ကွယ် ဒူင် စာ, တဲး ဒွန် အီ အီ ကွယ် ခဲင် ကာင် ပွိုန် ယိုဝ်.
16 ပါယ် တီ ဘော ဘေ ပီ ဘ့လာင် ငဝ်. ဘေ လုဝ် ဘူင် နာ မွှိုမ် ဒွန် မျုဝ်, တဲး အီ ဟဝ် ပွိုန် ဒီ ယိုဝ်, တဲး ဂေ ဝီ လှုဝ်း ဇဝ်ဖြာ အီ မုး ဂုန့် ဘေ အီ ကွယ် ဂါင်ဟြာဝ်, တဲး ဘော ဂေ ဝီ အိူပ် အန်.”
17 ဇဝ် ယေဆူ ဘော မာနုဝ် တဝ်း, “အာဝ် မုး, အုဝ် တး ပျာတ့် ဝဲန် ဒါရာ ပီ ဒွါ အာမုဝ်ဆဲ ဒီ ဘေ. အာဝ် မုး, အုဝ် တး ပျာတ့် ဝဲန် ပီ မာနုဝ် ဂေ ဒူအီ အီ ဘျာန် ဂြုဝ်း ဇဝ်ဖြာ. ဆေ ဘေ ထာင် ပါယ် တီ, န့ တူ မှာန်. အာဝ် မုး, အုဝ် တး ဘူင် ဇိုဝ် တီ. အုဝ် ဟဲ့ တး တဲး အုဝ် ဘူင် တူတ့် ဒွန် မျုဝ် ပဲ့ ဟဲ့ ကာလာင် ဇဝ်ဖြာ, တဲး န့ လဝ့် နဝ်း အန်.
18 အုဝ် တဝ်း အာခ်ု ဒီ ဘေ. ဆိန့် ဒေါ တီ နီ, ကော ဇမ် အာခြာဝ် ဒီ ဟြာယ် ဘော ကာဒါယ် ဘော ဂါင်ဟြာဝ်, ဒါရာ ဇဝ်ဖြာ တူ ဟြာယ် ဒေါ မှဝ်. ဂြုဝ်း ခဲင် ဘပ် ဒါရာ ဇဝ်ဖြာ အူ ဒုဝ် မိူဝ်, တူ ဟြာယ် ဒေါ မှဝ်. န့ ဒီ ဘဲန် တူတ့် ဒွန် မျုဝ် ပီ ဒွိုမ် တဝ်း ဇဝ်ဖြာ.
19 ဆေ န့ မိုဝ်း ဒူအီ, ဆေ အန် ဝဲန် ဒါရာ ဇဝ်ဖြာ အူ ညွင့်, တဝ်း အာရေ အန် အာဝ် တာင်, ဆေ အန် ဘော မာနုဝ် အီ ဟဝ် လွင် အန် တီ, ဒူအီ ဇိုဝ် တီ, အန် တူ မိုဝ်း ဒီခုဝ် မာဆေ ခဲင် မိူင် ပီ အိုပ် ဇဝ်ဖြာ. အာဆေ ယီ ဒူပ် ဒါရာ ဇဝ်ဖြာ ဘော မာနုဝ် အီ ဟဝ် လွင် အန် တီ, အန် ဒီ ဘဲန် ဒူအီ အီ အာရေ တာင် ခဲင် မိူင် ပီ အိုပ် ဇဝ်ဖြာ.
20 ခုဝ်, အုဝ် တဝ်း ဒီ ဘေ, ဆေ ဘေ တူ ဘူင် နာ မှာန် လွှိုမ် ပီ ဘူင် ဂေ ဒူအီ ခဲင် ဖိုင် ဖာရီဆဲ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဘေ တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
21 ဇဝ် ယေဆူ ဟဲ့ ဟွတ့် ကာလာင် လွင် အန် တီ, အန် ဝီ မာနုဝ် ပေါ အူ မျုဝ်. အန် တဝ်း, “ဘေ ဟဲ့ ဒွိုမ် ယိုဝ် ဂြုဝ်း ဂေ ဒါ တာင် အီ ကွယ် ဒေါ မွိုန်. ဂေ ဟဲ့ ဒွိုမ် တဝ်း, ‘ကွဲ့ ငဝ်း အာဆာက် အီ. အာဆေ ငဝ်း အာဆာက် အီ, အန် လုဝ် ခမ် မှာပ် အန်.’
22 အုဝ် ယီ တဝ်း ဒီ ဘေ, အာဆေ ဟဲ့ ရူ ဒီ ဘီနွင် အန်, အန် လုဝ် ခမ် မှာပ် အန်. ဘော, ဆေ န့ မိုဝ်း ဒူအီ အီ တဝ်း, ‘မဲ အာဝ် အး,’ အန် လုဝ် ခမ် ဂေ ဒါ တာင် ဆုင်ဖျာတ် အာမူ အန်. အာဆေ ယီ တဝ်း ဒီ ဘီနွင် အန်, ‘မဲ ဟဲ့ ရိုဝ်,’ အန် ဒီ စုဝ်း ကာလုဝ့် ငါရာယ်.
23 ဖာမာ အန်, ဆေ မဲ မိုဝ်း ပီ ဒီ လှူ, တဝ်း ဒီ ဘ့လေး ဒဲင် ကာစှူင့် လှူ, ဆေ မဲ ဟဲ့ ဟွတ့် ဇမ် ဒီ အာတ့် ကာစှူင့် လှူ, ယီ ဝီ လှုဝ်း, န့ မိုဝ်း ဘီနွင် အီ အုန် နဝ်း ဒီ မဲ,
24 မဲ လုဝ် ဘ့လေး ပီ ဒီ လှူ မဲ ဒီ တီ, ဝီ ဟာဝ် ဒူင် ကွယ် ဘီနွင် တွိုန် ဒီ အာတ့်, ဝီ မှာန့် တဲး ဘာယ် ဝီ လာယ် ဒါခိုယ်. ဟဲ့ ဟွတ့် မဲ ပွိုန် ဒီ ဝီ ဟာဝ် လှူ ပီ ဒီ လှူ မဲ.
25 ဆေ န့ မုး ရန်ဆူ မဲ အီ တဝ်း ဒီ ဖျာက် မဲ, တဲး န့ ဘဲန် အာမူ, ဆေ အန် ဘော ဒဲ့ မဲ ဟာဝ် ဒူင် ကွယ် ဒါ တာင် အီ ဆုင်ဖျာတ် ဒါရာ, မဲ လုဝ် ဂျုဝ်ဂျာ ဒီ ဘူင်, တဲး ဘာယ် ဝီ လာယ် ဒါခိုယ် ဒေါ ဟာဝ် ဘာယ် ဒူပ် န့တေန့်. ဆေ မဲ တူ ပဲ ဒီ ဘူင်, အန် ဒီ အာပ် မဲ ဒီ ဒါ အီ ဆုင်ဖျာတ် ဒါရာ. ဟဲ့ ဟွတ့်, ဒါ အီ ဆုင်ဖျာတ် ဒါရာ တွိုန်, အန် ဒီ ဘော အာပ် မဲ ဒီ ဒါ ဆိုက်, တဲး ဒါ ဆိုက် ဝီ ခြွင့် မဲ ခဲင် ကာပိုမ်.
26 ဆေ န့ ပါယ် တီ, အုဝ် တဝ်း အာခ်ု ဒီ မဲ, ဆေ မဲ တူ ဒွါ ဘြေ့ ရွိုန် ပီ မှာန့် ရန်ဆူ မဲ တွိုန်, မဲ တူ ပွိုန် ဝီ လေး ခဲင် ကာပိုမ် တွိုန်.
27 ဘေ မိူဝ် ဟဲ့ ဒွိုမ် ယိုဝ် ဂြုဝ်း ဂေ ဒါ တာင် အီ ကွယ် ဒေါ မွိုန်. ဂေ ဟဲ့ တဝ်း, ‘ကွဲ့ လုတ့် အီဘိုန့် အီ ဟဝ်.’
28 အုဝ် ယီ တဝ်း ဒီ ဘေ, ဆေ ဘေ ယွတ် အီဘိုန့်, ဝီ မိုဝ်း နဝ်း ဆီ ပွိုန် အန်, နဝ်း ဆီ လာယ် အန်, န့ ပီ ဘေ ဟဲ့ ဟွတ့် လုတ့် အီဘိုန့် တီ ခဲင် နဝ်း ဘေ.
29 ဆေ န့ မုး ငါယ် ဘေ ဘ့လာက် အာအး အီ တဲး ဘေ ဘူင် မှာပ်, တဲး ဘေ ဂွဲ့ လေး ဘော ဝဲန် ငါယ် တီ. ဆေ ဒုဝ် ဘေ ဟဲ့ စှေ လိုဝ် အူ ပ့လုဝ့်, န့ မွှိုမ် လွှိုမ် မိုဝ်း ဘေ ဒုဝ် ဘူင့် အီ ဇေ့ဇုင်, ယီ စုဝ်း ကာလုဝ့် ငါရာယ် ဘော စှိုမ် တူတ့်.
30 ဘော ပါယ် တီ. ဆေ န့ မုး ဒဲ ဘေ ဘ့လာက် အာအး အီ တဲး ဘေ ဘူင် မှာပ်, ဒဲပ် ဝဲန် ဒဲ တီ. ဆေ ဘေ တူ မိုဝ်း ဒဲ တီ, န့ မွှိုမ် လွှိုမ် မိုဝ်း ဘေ ဒုဝ် ဘူင့် အီ ဇေ့ဇုင်, ယီ လုဝ် စုဝ်း ကာလုဝ့် ငါရာယ် ဘော စှိုမ် တူတ့်.
31 ဂေ ဒါ တာင် အီ ကွယ် ဒေါ မွိုန် မိူဝ် ဟဲ့ ဒွိုမ် တဝ်း, ‘ဆေ ဒူအီ အူ ဝီ ဆီ ဝဲန် အီဘိုန့် အန်, အန် လုဝ် ဒဲမ် ပဲ့ ဒွါ ဒီ အီဘိုန့် တဲး အီ နပ် လွင် ဟဲ့ ဝဲန် အန် အီဘိုန့် တီ.’
32 အုဝ် ယီ တဝ်း ဒီ ဘေ, ဆေ န့ မုး အီဘိုန့် အီ တူ မိုဝ်း နဝ်း ကိူန်, ဆေ အီမာယ် အန် ယီ ဝဲန် အီဘိုန့် တီ, န့ ပီ အန် စ်ု အီဘိုန့် အန် ဒူပ် အီမာယ် အီ ဟဝ်, ဘူင် မှာပ်. ဆေ န့ ဘော မိုဝ်း ဒူအီ အီ လာယ် အီဘိုန့် အီ ဟဲ့ ဒွိုမ် မိုဝ်း အီမာယ်, ယီ ဟဲ့ ဟွတ့် လာယ် ဝဲန်, ဒူအီ တီ ဘူင် မှာပ် အီ ပီ အန် လုတ့် အီဘိုန့် အီ.
33 ဘေ မိူဝ် ဟဲ့ ဒွိုမ် ယိုဝ် ဂြုဝ်း ဂေ ဒါ တာင် အီ ကွယ် ဒေါ မွိုန်. ဂေ ဟဲ့ တဝ်း, ‘ကွဲ့ ကာလုဝ် ဒီ ခမ် ဂြုဝ်း ကာဆဲန့် ဘော ဂြုဝ်း ဒိူင်. တဲး ဘေ ဘူင် ခဲ့ ပီ ကာဆဲန့် ဘေ ဒီ ဇဝ်ဖြာ.’
34 အုဝ် ယီ တဝ်း ဒီ ဘေ, ကွဲ့ ခမ် ဂြုဝ်း ဒိူင် ဒေါ မှဝ်. ကွဲ့ တဝ်း, ‘ဆေ အုဝ် ကာလုဝ်, တဲး ဘ့လေ ကာဆး ဒး အုဝ်.’ ခုဝ်, န့ မုး ဇဝ်ဖြာ, အီ အိုပ် အာရေ ဇိုဝ် တီ. ကွဲ့ တဝ်း, ‘ဆေ အုဝ် ကာလုဝ်, တဲး ကာဒါယ် ညွှတ် အုဝ်.’ ခုဝ်, ကာဒါယ် မုး ဒူင် ညဲတ့် ဇဝ်ဖြာ.
35 ကွဲ့ တဝ်း, ‘ဆေ အုဝ် ကာလုဝ်, တဲး မိူင် ယေရူဆာလဲမ် ကာပျာတ့်.’ ခုဝ်, ဇဝ်ဖြာ ဟဲ့ ရဝ်း မိူင် တီ ဘော ဘဲန် ခုန်ဒီခမ် တာင် အီ အိုပ် မိူင် တီ.
36 ကွဲ့ တဝ်း, ‘ဆေ အုဝ် ကာလုဝ်, တဲး အုဝ် ယမ်.’ ခုဝ်, ဘေ တူ ပဲ ဒီ ဘူင် တဲး ဟိုက် ဂိန့် အီ ဝွင့် ဘျွင် ဘဲန် အီ လုယ်, တဲး ဟိုက် ဂိန့် အီ လုယ် ဝီ ဘဲန် အီ ဝွင့်.
37 ခုဝ် အန် တီ ဆေ ဟဲ့ မုး, ဘေ လုဝ် တဝ်း, ‘ဟဲ့ မုး.’ ဆေ အာဝ် မုး, ဘေ လုဝ် တဝ်း, ‘အာဝ် မုး.’ ဆေ ဘေ လုဝ် ကာလာင် လွှိုမ် တီ, တဲး အီ ညှိုမ် ဂြုဝ်း ဘေ, န့ တူ မွှိုမ်. ဘုဝ် ကာနမ် အီ ဟာယ် ကာဆဝ်, အန် နပ် ဒီ ဘူင် တဲး အီ ကာလုဝ်, ဝီ ခမ် ဂြုဝ်း ကာဆမ် ဒိူင်.
38 ဘေ မိူဝ် ဟဲ့ ဒွိုမ် ယိုဝ် ဂြုဝ်း ဂေ ဒါ တာင် အီ ကွယ် ဒေါ မွိုန်. ဂေ ဟဲ့ တဝ်း, ‘အာဆေ ဘူင် တဲး ငါယ် အီ ဟဝ် အပ်, အီ ဟဝ် လုဝ် ဝီ ဘူင် တဲး ဘော ငါယ် အန် အပ်. အာဆေ ဘူင် တဲး ဟြာင် အီ ဟဝ် ကာဘက်, အီ ဟဝ် လုဝ် ဝီ ဘူင် တဲး ဘော ဟြာင် အန် ကာဘက်.’
39 အုဝ် ယီ တဝ်း ဒီ ဘေ, ကွဲ့ ဘူင် ဝျီ့ မာဆေ ဒီ ဒူအီ အီ တူ မွှိုမ်. ဆေ ဒူအီ အူ ဝီ ကာထ ကာလာ ဘေ အူ ဘ့လာက်, တဲး ဘေ ဝီ တဲး အန် ကာထ ပေါ အူ ဘ့လာက်.
40 ဆေ န့ မိုဝ်း ဒူအီ အီ ဖျာက် ဘေ ဒီ အာတ့် ဒါ တာင် ကူပ် ဆီ ပွိုန် အန် ဆီတုဝ် ဘေ, တဲး ဘေ ဝီ ဒွါ ဘော ဟိုပ် ဘေ ဒီ အန်.
41 ဆေ အူ ဝီ စ်ု ဘေ တိုယ် အန် ဟာဝ် ဒူပ် န့တေန့် အာဒါ အူ လွှက့်, တဲး ဘေ ဝီ ဟာဝ် တိုယ် အန် အာဒါ အာ လွှက့်.
42 ဆေ ဒူအီ မှာန့် ဒွန် မျုဝ် ဒီ ဘေ, တဲး ဘေ ဒွါ ဒီ အန်. ဆေ ဒူအီ ဆီ ကာရဝ်း ကြုဝ် ဒီ ဘေ, ကွဲ့ တဝ်း, အာဝ် မိုဝ်း.
43 ဘေ မိူဝ် ဟဲ့ ဒွိုမ် ယိုဝ် ဂြုဝ်း ဂေ ဒါ တာင် အီ ကွယ် ဒေါ မွိုန်. ဂေ ဟဲ့ တဝ်း, ‘ဘေ လုဝ် ရွက့် ဂိုက် ဘေ, ယီ ပွိုန် ဇွင့် ရန်ဆူ ဘေ.’
44 အုဝ် ယီ တဝ်း ဒီ ဘေ, ဘေ လုဝ် ရွက့် ဘော ရန်ဆူ ဘေ, ဆာခိုဝ် ဒါင် ဂေ အီ ဘူင် နာ စီစိဝ် ဒီ ဘေ.
45 ပီ ဘူင် ဘေ တီ, န့ ဘျ လွင် မုး ဘေ ဂွန် ဇဝ်ဖြာ. ဘော ဇဝ်ဖြာ အီ ကွယ် ဂါင်ဟြာဝ်, အန် ဘူင် တဲး ဘော ဒူအီ မွှိုမ် ဘော ဒူအီ ဟာယ် ပွိုန် ဒီ ယိုဝ် ဘ့လာင် ဆီငဲ အီ လေး ဒွန် ဆီငဲ. အန် ဘော တဲး ဂ့လာယ် စုဝ်း ဒူင် ကွယ် ဂေ ဒူအီ အီ မိုဝ်း နဝ်း ဆိူဝ် နဝ်း မှာန် ဘော ဒီ ဒူအီ အီ တူ မိုဝ်း နဝ်း ဆိူဝ် နဝ်း မှာန်.
46 ဆေ ဘေ ရွက့် မီ ဂေ အီ ရွက့် ဘေ, အာဝ် မိုဝ်း အာဂျိုဝ် အန်. ဘော ဂေ ဒူအီ အီ တူ မွှိုမ် ဘော ဂေ ဒူအီ အီ ပီ ဂေ ဒူအီ ဂဲပ် ရွိုန် စိုင်, ဂေ နပ် ဒီ ဘူင် ပါယ် တီ.
47 ဆေ ဘေ မိူဝ် ရွုး မီ ဂေ ဒူအီ အီ မုး အာမျုဝ် ဘေ, ဂေ အီ ပီ ဘီနွင် ဘေ, ဘေ တူ ဘူင် နာ မွှိုမ် လွှိုမ် အီ ဟဝ်. ဘော ဂေ ဒူအီ အီ တူ နပ် ဇဝ်ဖြာ, ဂေ နပ် ဒီ ဘူင် ဇိုဝ် တီ.
48 ခုဝ် အန် တီ အုဝ် တဝ်း, တဲး ပီ ဘူင် ဘေ ဇေ့ဇုင် ပီ ဇဝ်ဖြာ အီ ကွယ် ဂါင်ဟြာဝ် ဟဲ့ ဇေ့ဇုင်.”

MAT 6
1 ပန် တီ ဇဝ် ယေဆူ ဝီ မာနုဝ် တဝ်း, “ဆေ ဘေ စွယ် အီ ဟဝ်, ဘေ လုဝ် ဆာဒိက် နဝ်း ဘေ. ဆေ ဘေ ဘူင် နာ မွှိုမ် ပီ အိုင် ဇဝ်ဖြာ, ကွဲ့ ဘူင် တဲး အီ ဟဝ် ယိုဝ်. ဆေ ဘေ တူ ဆာဒိက် ပါယ် တီ, ဇဝ်ဖြာ အီ ကွယ် ဂါင်ဟြာဝ်, အန် တူ ဝီ တဲး န့ ဘဲန် အာဂျိုဝ် ဒီ ဘေ.
2 ခုဝ် အန် တီ ဆေ ဘေ တဝ်း ဒီ ဒွါ ကြုဝ် ဘေ ဒီ ဒူအီ ဂိန်, ကွဲ့ ဘူင် ပီ ဂေ ဒူအီ ညိုင်ရာင် ဘွတ် ခဲင် ဇူင် ဂေ ဘော ဒီ ဂ့လ ဒူင် ပွိုန် ယိုဝ် ဒူအီ ကိူန်. ကွဲ့ ဒဲ့ အီ တး ယွတ် ပီ ဘူင် ဘေ. ဂေ ဒူအီ ညိုင်ရာင် ဘွတ်, ဂေ နပ် ဒီ ဘူင် ပါယ် တီ, တဲး အီ ဟဝ် အိူပ် ဂေ. အုဝ် ယီ တဝ်း အာခ်ု ဒီ ဘေ. အာဆေ ဘူင် ပါယ် တီ, န့ ပီ အန် ဟဲ့ ဟွတ့် ပွိုန် ခဲ့ ပီ ဆီ ပွိုန် အန်. ပီ ဘူင် အန် အာဝ် မိုဝ်း အာဂျိုဝ် ဒီ အာတ့် ဇဝ်ဖြာ.
3 ဆေ ဘေ ဒွါ ကြုဝ် ဘေ ဒီ ဒူအီ ဂိန်, ကွဲ့ တဲး အာဆေ နပ် ပီ ဘူင် ဘေ.
4 တဲး မီ ဘေ နပ် လွင် အန် တီ. ဆေ န့ ပါယ် တီ, ဇဝ်ဖြာ အီ ပီ ဂုန့် ဘေ, အန် ဒီ ဝီ ယွတ် ပဲ့ ဟဲ့ ဘူင် ဘေ. အန် ဒီ ဝီ ဘူင်, တဲး န့ ဘဲန် အာဂျိုဝ် ဒီ ဘေ.”
5 ဇဝ် ယေဆူ ဝီ တဝ်း, “န့ ဘော ပါယ် တီ, ဆေ ဘေ ဆာခိုဝ် ဒီ ဇဝ်ဖြာ, ကွဲ့ ဘူင် ပီ ဂေ ဒူအီ အီ ညိုင်ရာင် ဘွတ်. ဂေ အိုင် ဒီ ကွယ် ခဲင် ဇူင် ဘေ, ဘော ကွယ် ဒီ ခူပ် န့တေန့်, တဲး အီ ဟဝ် ယိုဝ် ဂေ. အုဝ် တဝ်း အာခ်ု ဒီ ဘေ. ဂေ ဒူအီ ဇိုဝ် တီ ဟဲ့ ပွိုန် ခဲ့ ပီ ဆီ ပွိုန် ဂေ. ပီ ဆာခိုဝ် ဂေ အာဝ် မိုဝ်း ဒီခုဝ် ဒီ အာတ့် ဇဝ်ဖြာ.
6 ခုဝ် အန် တီ ဆေ ဘေ ဆာခိုဝ်, ဘေ လုဝ် ဟာဝ် လိုပ် ခဲင် ဟူင်, ဝီ ကာဘိတ် မာလုဝ်း, ဝီ ဆာခိုဝ် ဒီ ဇဝ်ဖြာ အီ ပီ ဂုန့် ဘေ ပီ တူ ပွိုန် ယိုဝ် ဘေ. ပန် တီ ဇဝ်ဖြာ အီ နပ် ဒီ ယိုဝ် ပီ တူ ပွိုန် ယိုဝ် အီ ဟဝ်, အန် ဒီ ထူမ် ဂြုဝ်း ဘေ, တဲး န့ ဘဲန် အာဂျိုဝ် ဒီ ဘေ.
7 ပေါ အူ မျုဝ် ဘေ လုဝ် ဆာဒိက်. ဆေ ဘေ ဆာခိုဝ်, ကွဲ့ ကာလာင် ဂြုဝ်း ဆမ်ဆတ် ပီ ဂေ ဒူအီ အီ တူ နပ် ဇဝ်ဖြာ. ဂေ ထာင်, ဆေ ဂေ ဆာခိုဝ် လှေန့် ဘော ဆာခိုဝ် တူင့်, ဂေ ဒီ ပွိုန် ခဲ့ ပီ မှာန့် ဂေ.
8 ကွဲ့ တဲး ဘေ ဘူင် ပီ ဂေ. ခုဝ်, ဇဝ်ဖြာ အီ ပီ ဂုန့် ဘေ, အန် ဟဲ့ နပ် တူတ့် ဒွန် မျုဝ် ပီ လုဝ် ဘေ အာတ့် မှာန့် ဘေ ဒီ အန်.
9 ခုဝ် အန် တီ ဘေ လုဝ် ဆာခိုဝ် ပါယ် နီ. ဘေ လုဝ် တဝ်း, ‘အိုယ်, ဂုန့် ယေ အီ ကွယ် ဂါင်ဟြာဝ်, မှာန့် တဲး ယေ ဒူအီ မိုဝ်း နဝ်း ရုဝ်ဆေ ရီမာတ် မဲ ဇဝ်.
10 အာခြာဝ် ဒီ အိုပ် မဲ ဇဝ် ဒူအီ ဒဲင် ကာဒါယ်, တဲး မဲ တဲး န့ တး, တဲး န့ ဇမ်. ခဲင် မိူင် ဒဲင် မဲ အိုပ် ပါယ် မှဝ်, တဲး မဲ အိုပ် ဘော ဒဲင် ကာဒါယ် ပါယ် တီ.
11 ဒွန် ဆီငဲ ဒွန် ဆီငဲ တဲး မဲ ဇဝ် ဒွါ ပီ ဒီ ဟူမ် ဒီ ယေ.
12 တဲး မဲ ဇဝ် ဘ့လွာ့ ဝဲန် မှာပ် ယေ. တဲး န့ ပီ, ဘော ယေ ဘ့လွာ့ ဝဲန် မှာပ် အီ ဟဝ်.
13 ကွဲ့ တဲး ယေ ဒူပ် အီ ကာဆုး ယေ ဘူင် မှာပ်. တဲး မဲ ချွတ် ယေ, တဲး ယေ လွတ် နာ တူ မွှိုမ်. ကူပ် မုး မဲ အန် ဇဝ် အီ အိုပ် ကာဒါယ် ဘော မိုဝ်း ပွုန် တာင် ဘော အာဖုင် ဒင်ခုဝ် တာင် အီ ကွယ် ဒွန် စုဝ် ဒွန် ဘာန်, ယေ ဆာခိုဝ် ပါယ် တီ.’a
14 ဆေ ဘေ ဘ့လွာ့ ဝဲန် မှာပ် အီ, ဘော ဇဝ်ဖြာ အီ ပီ ဂုန့် ဘေ, အီ ကွယ် ဂါင်ဟြာဝ်, အန် ဒီ ဘ့လွာ့ ဝဲန် ဘော မှာပ် ဘေ.
15 ဆေ ဘေ ယီ အုန် မှာပ် အီ ဟဝ်, ဘော ဇဝ်ဖြာ ဒီ အုန် မှာပ် ဘေ.”
16 ပန် တီ ဇဝ် ယေဆူ ဝီ မာနုဝ် ပေါ အူ မျုဝ်. အန် တဝ်း, “ဆေ ဘေ ယိူန် ပီ ဒီ ဟူမ်, ကွဲ့ တဲး ဘေ မိုဝ်း နာ အီ တူ ဒါခိုယ် ပီ ဂေ ဒူအီ ညိုင်ရာင် ဘွတ်. ဂေ နပ် ဒီ ဘူင် တဲး နာ ဂေ အာဝ် စှိတ်, တဲး န့ ဘျ ဒီ အီ လွင် ယိူန် ဂေ ပီ ဒီ ဟူမ်. အုဝ် တဝ်း အာခ်ု ဒီ ဘေ, ဂေ အီ ဘူင် ဇိုဝ် တီ, ဂေ ဟဲ့ ပွိုန် ခဲ့ ဆီ ပွိုန် ဂေ.
17 ဆေ ဘေ ယိူန် ပီ ဒီ ဟူမ်, တဲး ဘေ ဖဝ်း နာမန် ဒီ ဂိန့် ဘေ, ဒီလှဝ်း ဘေ.
18 ကွဲ့ တဲး န့ လိုဝ်း ဒီ အီ လွင် ယိူန် ဘေ ပီ ဒီ ဟူမ်. တဲး မီ ဇဝ်ဖြာ နပ် လွင် အန် တီ. ဇဝ်ဖြာ တူ တဲး အီ ယိုဝ် အန်. အန် ယီ နပ် ဒီ ယိုဝ် ပီ တူ ပွိုန် ယိုဝ် အီ ဟဝ်. အန် ဒီ ဘော တဲး ပီ ယိူန် ဘေ ပီ ဒီ ဟူမ် ဝီ ဘဲန် အာဂျိုဝ် ဒီ ဘေ.”
19 ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဝီ တဝ်း, “ကွဲ့ ကာဇု အုန် ကြုဝ်ကြာမ် ဘဲန် မျုဝ် ဘဲန် မျုဝ် ပီ ပွိုန် ဟူမ် မာဝ, ပီ ပွိုန် ဟူမ် အျီင်ရျီး. ကွဲ့ အုန် ကြုဝ် ပီ ပွိုန် အီ ဒီ ပြာ.
20 ဘေ ယီ လုဝ် ဘူင် တဲး န့ ပီ ဘေ အုန် ကြုဝ်ကြာမ် ခဲင် မိူင် ဂါင်ဟြာဝ်. ကြုဝ်ကြာမ် ဇိုဝ် တီ အာဝ် မုး မျုဝ် ပီ ပွိုန် ဟူမ် မာဝ ဂေ အျီင်ရျီး. ဒူင် ပီ ဘ့လေး အုန် ဘေ ဇိုဝ် တီ, ဒါ ပြာ အာဝ် ပွိုန် တး လိုပ်, အာဝ် ပွိုန် ပြာ.
21 ခုဝ်, ဒူင် အုန် ဘေ ကြုဝ်ကြာမ် ဘေ, ဘော နဝ်း ဘေ ဒီ ဘော နမ်လှုဝ်း ဒီ တီ ဆေဆေ.
22 ငါယ် ဘေ ဒူအီ, န့ ပီ ငဝ် အီ တဲး ဘ့လာင် ဒီ ဒုဝ် ဘူင့် ဘော ဒုဝ်. ဆေ ငါယ် ဘေ ဟဲ့ လိုဝ်း ဆီချာ, န့ ပီ, ဘ့လာင် ဟဲ့ နုဝ့် ခဲင် ဒုဝ် ဘေ ဘော ဒုဝ်.
23 ဆေ ငါယ် ဘေ ယီ လိုဝ်, န့ ပီ, အီ အပ် ဝွင့် ဟဲ့ နုဝ့် ခဲင် ဒုဝ် ဘေ ဘော ဒုဝ်. ခုဝ်, န့ ပါယ် နီ. ဆေ ဇဝ်ဖြာ ဆီ တဲး ဘ့လာင် အန် လိုပ် ခဲင် ဒုဝ် ဘေ, ဆေ ဘေ ယီ တူ ခမ်, အာဝ် ဟူ မိုဝ်း မာဆေ အီ ပဲ ဒီ တဲး ဘ့လာင် အန် လိုဝ်း ဒီ ဘေ.
24 အာဝ် မိုဝ်း ဒူအီ အီ ပွိုန် ဘဲန် မှာယ် ဒါ ကာညာ အာ ဝီ. ဆေ အန် ရွက့် အူ ဝီ, အန် ဒီ ဝီ ဇွင့် ပေါ အူ ဝီ. ဆေ အန် ဘော ထူမ် ဂြုဝ်း အူ ဝီ, အန် ဒီ ဝဲန် ဂြုဝ်း ပေါ ဝီ. ပါယ် တီ ဘော ဘေ တူ ပွိုန် ဒူပ် ဆီချာ ဇဝ်ဖြာ ဘော ဘူင် ဘဲန် မျုဝ် ဘဲန် မျုဝ် တဲး ဘေ ပွိုန် ကိူန် ရွိုန်.
25 ခုဝ် အန် တီ အုဝ် ဝီ တဝ်း ဒီ ဘေ, ကွဲ့ တဲး ဘေ မိုဝ်း နဝ်း ကာဟွာ့ လွင် အာဆာက် ဘေ. ကွဲ့ တဲး နဝ်း ဘေ ကာဟွာ့ လွင် ပီ ဒီ ဟူမ် ပီ ဒီ တာ ဘေ. ခုဝ်, အာဆာက် ဘေ, အာရေ အန် ဟဲ့ တာင် လွှိုမ် ပီ ဒီ ဟူမ် ဘေ. ဘော ဒုဝ် ဘူင့် ဘေ, အာရေ အန် ဟဲ့ တာင် လွှိုမ် ခြိုင် ပီ ဒီ တာ ဘေ.
26 တဲး ဘေ ယွတ် မာဆိမ် အီ ကွယ် ခဲင် ဘ့လေန့်. ဂေ တူ ဆမ် မာဆေ. ဟဲ့ ဟွတ့်, ဂေ တူ ဝီ ဆုဝ့် မာဆေ. ဂေ မိူဝ် တူ အုန် ပီ ဒီ ဟူမ် ဂေ ခဲင် ဘု ငှုဝ်. ဇဝ်ဖြာ အီ ပီ ဂုန့် ဂေ, အီ ကွယ် ဂါင်ဟြာဝ်, အန် ယီ ဟျီင် ဂေ ဟူမ်. န့ ယီ မုး ဘေ, ငဝ်း ဘေ ဟဲ့ တာင် လွှိုမ် ငဝ်း မာဆိမ်.
27 အာဝ် မိုဝ်း ဒူအီ အီ ပွိုန် ဘူင် တဲး အာဆာက် အန် ဝီ တူင့် ပေါ န့ ပွါ ကူပ် မိုဝ်း အန် နဝ်း ကာဟွာ့. အာဒါ အူ နာရီ မိူဝ် အန် တူ ပဲ ဒီ ပီတူင့် အာဆာက် အန်.
28 ဆေ န့ ပါယ် တီ, မှဝ် န့ ပါယ် ပီ မိုဝ်း ဘေ နဝ်း ကာဟွာ့ လွင် ခြိုင် ပီ ဒီ တာ ဘေ.း တဲး ဘေ ယွတ် ဘုဝ်း ခမ်ဆွန် အီ လတ့် ခဲင် ပြဲ. ဂေ တူ ရန့်, တူ ဘတ် ဆေန့် ဂေ.
29 အုဝ် တဝ်း ဒီ ဘေ, ခုန်ဒီခမ် အာဆာလုဝ်မုဝ် တွိုန်, အန် မိုဝ်း အာဖုင် ဒင်ခုဝ် တာင်. ခြိုင် ပီ တာ အန် ဟဲ့ စှိတ် ကာဆဝ်, ယီ တူ စှိတ် ပီ ဘုဝ်း အူ ဘူင့် တီ.
30 ပေတ့် ဟဲ့ ကွယ် အာတိုဝ်. ခဲညှာ ငဝ် ဝီ ကာဆိုမ် ပေတ့် တီ. ဆေ ဇဝ်ဖြာ တဲး ဘုဝ်း ဂေ ပေတ့် စှိတ် ခဲ့ တီ, တဲး ဘေ နပ် ဆီချာ, အန် ဒီ ဘော ဒွါ ခြိုင် ပီ ဒီ တာ ဒီ ဘေ, တဲး န့ လွှိုမ် တီ. အိုယ် ဘေ ဒူအီ, မှဝ် န့ ပါယ် ပီ ညှိုမ် ဘေ အီ စဲက် ခဲင် နဝ်း ဘေ.း
31 ခုဝ်, ကွဲ့ တဲး ဘေ မိုဝ်း နဝ်း မှဲ တဝ်း, ‘မာဆေ ပီ ဒီ ဟူမ် ယေ.း’ ဘော ‘မာဆေ ပီ ဒီ တာ ယေ.း’
32 န့ မုး ဂေ ဒူအီ အီ တူ နပ် ဇဝ်ဖြာ, ဂေ မိုဝ်း နဝ်း ဆီ ပွိုန် ဇိုဝ် တီ ဒွန် မျုဝ်. န့ ယီ မုး ဇဝ်ဖြာ, အီ ပီ ဂုန့် ဘေ, အီ ကွယ် ဂါင်ဟြာဝ်, အန် ဟဲ့ နပ် ဆီချာ, ဘေ လုဝ် ကြုဝ် ဇိုဝ် တီ.
33 အာတ့် ဘူင် ဘေ ဘဲန် မျုဝ် ဘဲန် မျုဝ်, ဘေ လုဝ် ဂျုဝ်ဂျာ ဒီ ဘူင် အီ ဒူပ် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ. ဘေ ဘော လုဝ် ဂျုဝ်ဂျာ ဒီ ဘူင် ဒွန် မျုဝ် အီ ဒီ တဲး ဇဝ်ဖြာ အိုပ် ကာဒါယ်. ဆေ ဘေ ဘူင် ပါယ် တီ, ပီ ဒီ လုဝ် ဘေ ဒွန် မျုဝ်, ဘေ ဒီ ဘော ပွိုန် တူတ့် ဒွန် မျုဝ်.
34 ခုဝ် အန် တီ ကွဲ့ တဲး ဘေ မိုဝ်း နဝ်း ကာဟွာ့ လွင် ပီ ဒီ လုဝ် ဘေ ခဲညှာ. ဆေ ဘေ ကာဒုး ဒုက် အာတိုဝ်, ဇဝ်ဖြာ နပ် ဒီ စွယ်, တဲး ဘေ ကာခဲန့် မီ အာတိုဝ်. ပါ ခဲညှာ န့ ဘော ပါယ် တီ.”

MAT 7
1 ဝါယ် အန် တီ ဇဝ် ယေဆူ ဝီ မာနုဝ် တဝ်း, “ဆေ ဘေ တူ နပ် ဆီချာ, ကွဲ့ ဆုင်ဖျာတ် လွင် တူ မွှိုမ် အီ ဟဝ်. ဆေ ဘေ တူ ဒူပ် ဂြုဝ်း တီ, ဇဝ်ဖြာ ဒီ ဘော ဆုင်ဖျာတ် လွင် အီ တူ မွှိုမ် ဘေ.
2 ခုဝ်, ဆေ ဘေ ဆုင်ဖျာတ် စန် ဒီ အီ ဟဝ်, ဇဝ်ဖြာ ဒီ ဝီ ဆုင်ဖျာတ် စန် ဒီ ဘေ. ဆေ ဘေ ဆုင်ဖျာတ် န့စိုဝ် ဒီ အီ ဟဝ်, ဇဝ်ဖြာ ဒီ ဝီ ဆုင်ဖျာတ် ဒီ ဘေ ပါယ် တီ. န့ ပီ, ဘေ ဒီ ဘူင် ဒီ အီ မျုဝ် မှဝ်, ဘေ ဒီ ဝီ ပွိုန် မျုဝ် တီ.
3-5 ဘေ မုး ဒူအီ ညိုင်ရာင် ဘွတ်. ဘေ ဘော ပီ ဒူအီ အီ မိုဝ်း န့ဂူင့် ခဲင် ငါယ် ဘေ. ဘေ ယီ တူ နပ် လွင် အန် တီ. ဟဲ့ ဟွတ့်, မှဝ် ဘေ ဒီ ပါယ် ဒီ ပွိုန် ယိုဝ် ကာအး ဒီတဲတ် အီ ကွယ် ခဲင် ငါယ် ဘီနွင် ဘေ.း ဘေ လုဝ် ဒိုဝ်း လေး န့ဂူင့် တီ ခဲင် ငါယ် ဘေ ဒီ အာတ့်. ဟဲ့ ဟွတ့်, ဘေ ဒီ ဘော ပွိုန် ယိုဝ် တဲး န့ ကော လိုဝ်း ကာအး ဒီတဲတ် အီ ကွယ် ခဲင် ငါယ် ဘီနွင် ဘေ, တဲး ဘေ ပဲ ဒီ ဒိုဝ်း ဝဲန်, တဲး န့ လေး.
6 ကွဲ့ ကာလာင် လွင် ဇဝ်ဖြာ ဒီ ဒူအီ အီ တူ ရုဝ်ဆေ အန်. န့ ပီ ဘေ ဒီ ဝဲန် နာ ဘွတ်, တဲး မာဆုဝ် ဟူမ်. ဟဲ့ ဟွတ့် မာဆုဝ် နပ် ဒီ ဝီ ကဝ့် ဘေ. န့ ဘော ပီ, ဘေ ဒီ ဒိုဝ်း ပွိုန် မာဟွယ် အီ ငဝ်း ကာဆဝ်, ဝီ ဒွါ တဲး မာလေတ့် ညဲတ့်.”
7 ဇဝ် ယေဆူ ဟဲ့ ဟွတ့် မာနုဝ် ဇိုဝ် တီ, အန် ဝီ တဝ်း, “ဆေ ဘေ မှာန့်, ဘေ ဒီ ပွိုန်. ဆေ ဘေ ဟြေတ့်, ဘေ ဒီ ယိုဝ်. ဆေ ဘေ ဒွယ် မာလုဝ်း, ဘေ ဒီ ပွိုန် ဒီ လိုပ်.
8 ခုဝ်, ဒွန် အီ အီ မှာန့်, အန် ဒီ ပွိုန်. ဒွန် အီ အီ ဟြေတ့်, အန် ဒီ ယိုဝ် ပီ ဟြေတ့် အန်. ဘော ဒွန် အီ အီ ဒွယ် မာလုဝ်း, အန် ဒီ ပွိုန် ဒီ လိုပ် ခဲင် မာလုဝ်း တီ.
9 ဆေ န့ မုး ဘေ, ဆေ ဂွန် ဘေ မှာန့် ခါမုန်, ဘေ တူ ဝီ ဒွါ မာဝ် ဒီ အန်.
10 ဘော, ဆေ ဂွန် ဝီ မှာန့် မာဂါ, ဘေ တူ ဝီ ဒွါ မာဟန့် ဒီ အန်.
11 န့ ဘော ပါယ် တီ. ဘေ မုး ဒူအီ ဟာယ်. ဘေ ယီ နပ် ဒီ ဒွါ နာ မွှိုမ် ဒီ ဂွန် ဘေ. ပါယ် တီ ဘော ဂုန့် ဘေ အီ ကွယ် ဂါင်ဟြာဝ်, အန် မိုဝ်း နဝ်း ဆီ ဒွါ မီ နာ မွှိုမ် ဒီ ဂေ ဒူအီ အီ မှာန့် ဒီ အန်. ပီ ဒွါ အန်, န့ မွှိုမ် လွှိုမ် ပီ ဒွါ ဒူအီ.
12 ဘေ ဆီ တဲး အီ ဟဝ် ဘူင် မျုဝ် မှဝ် ဒီ ဘေ, ဘေ လုဝ် ဝီ ဘူင် မျုဝ် တီ ဒီ အီ ဟဝ်. ဘေ ဘော ဘူင် မာဆေ ဒီ အီ, တဲး န့ ပါယ် တီ. ပီ မာနုဝ် ဒါရာ ဇဝ်ဖြာ ဘော ပီ မာနုဝ် ဂေ ဒူအီ အီ ဘျာန် ဂြုဝ်း ဇဝ်ဖြာ ဒွန် မျုဝ်, န့ လေး တူတ့် ပါယ် တီ.”
13-14 ဝါယ် အန် တီ ဇဝ် ယေဆူ ဝီ ကာလာင် အူဖာမာ. အန် တဝ်း, “အာဆာက် ဘေ, န့ ပီ ဘေ လုဝ် လိုပ် ခဲင် မာလုဝ်း ဘော ဟာဝ် ဒူပ် န့တေန့်. ဆေ ဘေ လိုပ် ခဲင် မာလုဝ်း တာင်, ဝီ ပွိုန် ဒူပ် န့တေန့် ကာဝဝ်း. န့တေန့် တီ ယီ ဇမ် ဒူင် ဒီ စှိုမ် အာဆာက် ဘေ. ဒူအီ ယီ ကိူန် ဒူပ် န့တေန့် တီ. န့ ဝီ မိုဝ်း ဘော မာလုဝ်း တျီ့, ဝီ တဲး အီ ဇမ် န့တေန့် ကာချီ့. န့တေန့် တီ ယီ ဇမ် ဒူင် ဒီ ပွိုန် ကွယ် ရိုမ် ဒူပ် ဇဝ်ဖြာ ဆေဆေ. ယီ မိုဝ်း ဒူအီ ပြေတ့် အီ ဇမ် ဒီ တီ. ခုဝ်, တဲး ဘေ လိုပ် ခဲင် မာလုဝ်း တျီ့.”
15 ဇဝ် ယေဆူ ဘော တဝ်း, “ဘေ လုဝ် ဆာဒိက်, န့ ဒီ မိုဝ်း ဒူအီ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ. ဆေ ဘေ ယိုဝ် ဂေ, ဘေ ထာင် ဂေ ဟဲ့ မွှိုမ် ဟဲ့ ဘွတ်. ခဲင် နဝ်း ဂေ, ဂေ ယီ ပီ မာဆုဝ် ပြဲ အီ ဟာယ် ကာဆဝ်.
16 ဆေ ဘေ ယိုဝ် အာဂျိုဝ် ပီ ဘူင် ဂေ, ဘေ ဒီ နပ် ယုဝ် ဂေ မွှိုမ် တူ မွှိုမ်. အာဝ် ပွိုန် ဘေတ့် ဘ့လေ ဆာဘျိတ်a ဒီ ယွုန် မာအာတ့်. အာဝ် ပွိုန် ဘေတ့် ဘ့လေ ဒီပူ ဒီ ဟေ ကြေန့်.
17 န့ ဘော ပါယ် တီ, ဆေ န့ မုး ဟေ မွှိုမ်, အန် ဒီ မိုဝ်း ဘ့လေ မွှိုမ်. ဆေ န့ ယီ မုး ဟေ တူ မွှိုမ်, အန် ဒီ မိုဝ်း ဘ့လေ တူ မွှိုမ်.
18 ဟေ အီ မွှိုမ် တူ မိုဝ်း ဘ့လေ တူ မွှိုမ်. ဘော, ဟေ အီ တူ မွှိုမ် အာဝ် မိုဝ်း ဘ့လေ အီ မွှိုမ်.
19 ဆေ န့ ယီ မုး ဟေ အီ တူ မိုဝ်း ဘ့လေ မွှိုမ်, လုဝ် ဂ်ု ဝဲန်, ဝီ ဒုဝ့် ခဲင် ငဝ်, တဲး ငဝ် ကာဆိုမ်.
20 ခုဝ်, အုဝ် ဟဲ့ တဝ်း, ဆေ ဘေ ယိုဝ် အာဂျိုဝ် ပီ ဘူင် ဂေ ဒူအီ အီ ဘျာန် ဂြုဝ်း ဇဝ်ဖြာ, ဘေ ဒီ နပ် ယုဝ် ဂေ မွှိုမ် တူ မွှိုမ်.
21 ဂေ ဒူအီ ကိူန် နပ် ဒီ တဝ်း ဒီ အုဝ် ‘မဲ ဇဝ်.’ အာဝ် မုး ဒွန် အီ အီ ကာလာင် ဂြုဝ်း တီ ဒီ ပွိုန် ဟာဝ် လိုပ် ခဲင် မိူင် ပီ အိုပ် ဇဝ်ဖြာ. န့ မုး မီ ဒူအီ အီ ဘူင် ခဲ့ ပီ လုဝ် ဇဝ်ဖြာ အေ ဘူင်, ဂေ ဒီ ပွိုန် ဟုဝ့် ဂါင်ဟြာဝ် ဒူင် ကွယ် ဇဝ်ဖြာ, အီ မုး ဂုန့် အုဝ်.
22 န့ ဒီ မိုဝ်း ဆီငဲ ပီ ဆုင်ဖျာတ် ဇဝ်ဖြာ, အာဆေ ဒီ ပွိုန် ဒီ ဟုဝ့် ဂါင်ဟြာဝ်. ဆီငဲ အန် တီ န့ ဒီ မိုဝ်း ဒူအီ ကိူန်, ဂေ ဒီ တဝ်း, ‘မဲ ဇဝ်, ယေ ဟဲ့ ဒွိုမ် ဘျာန် ဂြုဝ်း ဇဝ်ဖြာ, တဝ်း န့ မုး ပွုန် မဲ. ယေ မိူဝ် ဟဲ့ ဒွိုမ် စ်ု ဂေ ကာနမ် ဟာယ် လေး ခဲင် ဒုဝ် အီ ကူပ် ဂါဝ် ယေ ပွုန် မဲ. ဘော နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ် ယေ ဟဲ့ ဒွိုမ် ဘူင်, တဲး န့ ဘျ ပွုန် မဲ.’
23 အုဝ် ယီ ဒီ ဝီ ဝျီ့ ဂြုဝ်း ဂေ တီ, ကာလာင် ဂြုဝ်း ဆိူဝ် ဒီ ဂေ တဝ်း, ‘အုဝ် တူ ဒွိုမ် နပ် ဘေ. ဘေ မုး ဒူအီ တူ ဘူင် နာ မွှိုမ်. တဲး ဘေ လေး ဟာဝ် ဒူင် ကွယ် အုဝ်.’”
24 ဇဝ် ယေဆူ ဟဲ့ ဟွတ့် ကာလာင် လွင် အန် တီ ဒွန် မျုဝ်, အန် ဝီ ကာလာင် အူဖာမာ ပေါ အူ မျုဝ်. အန် တဝ်း, “ခုဝ် အန် တီ အုဝ် တဝ်း ဒီ ဘေ, အာဆေ ထူမ် ဂြုဝ်း အုဝ်, ဝီ ဘူင် ပီ တဝ်း အုဝ်, အန် ပီ ဒူအီ အီ မိုဝ်း အာငျာန်, အီ ဆမ် ကာင်, တဲး န့ ကွယ် ဒဲင် မာဝ်.
25 ဟဲ့ ဟွတ့် ပန် တီ ဂ့လာယ် တာင် ဝီ တး. ဘော အိုမ် ပြဲ့ ဝီ တး, ဘော ခုန် ဝီ ဘုတ်, ဝီ ဒီယုး ရွင့် ကာင် တီ. န့ ယီ တူ ကေး ကူပ် ပ့လူမ် စေန့် ရွင့်.
26 ဆေ န့ ယီ မိုဝ်း ဒူအီ အီ ထူမ် ဂြုဝ်း အုဝ်, ယီ တူ ဘူင် ဒူပ် ပီ တဝ်း အုဝ်, အန် ပီ ဒူအီ တူ မိုဝ်း အာငျာန်, အီ ဆမ် ကာင် အန် ဒူင် မိုဝ်း ကာဟာတ့်, တူ မိုဝ်း ပ့လူမ် မာဆေ.
27 ဟဲ့ ဟွတ့် ပန် တီ ဘော ဂ့လာယ် ဝီ တး, ဘော အိုမ် ဒီ တာင်. ခုန် ဝီ ဘုတ် ကာဆဝ်, ဝီ ဒီယုး ကာဆဝ် ကာင် တွိုန်, တဲး န့ ကာပျာတ့် ကေး, ဝီ လိုဝ် တူတ့်.”
28 ဇဝ် ယေဆူ ကာလာင် တူတ့် ဒွန် မျုဝ် ဇိုဝ် တီ ဒေါ ကွယ် အန် ဒဲင် နွန် တွိုန်. အန် ဟဲ့ ဟွတ့် ကာလာင် ဂြုဝ်း တီ, ဂေ ဒူအီ ကိူန် အီ ထူမ် အန်, ဂေ ဘော အာမ် ကာဆဝ်.
29 ခုဝ်, ပီ မာနုဝ် ဇဝ် ယေဆူ မိုဝ်း ပွုန် တာင်, န့ တူ ပီ ဂြုဝ်း ဂေ ဒါ ဆာရာ အီ မာနုဝ် ဒါရာ ယူဒါ.

MAT 8
1 ဇဝ် ယေဆူ ဟဲ့ ဟွတ့် လူင် ဒဲင် နွန် တွိုန်, ဂေ ဒူအီ ကိူန် ဝီ ဟာဝ် ဒူပ် အန်.
2 န့ ဘော မိုဝ်း ဒူအီ အူ ဝီ, အန် မိုဝ်း ဆဝ် ဒုတ်.a အန် ဝီ တး ဒူင် ကွယ် ဇဝ် ယေဆူ ဝီ ခြိုပ်ခြဝ် ဒီ အာတ့် အန်. အန် တဝ်း, “မဲ ဇဝ်, ဆေ မဲ မိုဝ်း နဝ်း ဆီ ဘူင်, မဲ ဒီ ဘော ပဲ ပီကဲန် အုဝ်, တဲး အုဝ် ဆီငါ ဒူပ် ပီ ဒမ် ဒါရာ.”
3 ပန် တီ ဇဝ် ယေဆူ ဝီ ပါ ဒူအီ တီ, ဝီ တဝ်း, “အုဝ် ဟဲ့ ဆီ ဘူင်. တဲး မဲ ကဲန်.” အန် ဟဲ့ ဟွတ့် ကာလာင် ဂြုဝ်း တီ, ဆဝ် ဒုတ် အန် တွိုန် ဘော ဟြာယ် အူ ဇေန့်.
4 ပန် တီ ဇဝ် ယေဆူ ဝီ တဝ်း ဒီ အန်, “ကွဲ့ ကာလာင် ဒီ အီ လွင် ပဲ့ ဟဲ့ ဘူင် အုဝ်. မဲ ယီ လုဝ် ဟာဝ် ဒူင် ကွယ် ဒူအီ အီ လှူ ဒီ ဇဝ်ဖြာ, တဲး အန် ယွတ် ဒုဝ် မဲ. ဟဲ့ ဟွတ့်, တဲး မဲ ဝီ လှူ ခဲ့ ပီ စ်ု ဒါ ဆာရာ အာမုဝ်ဆဲ ဘေ လှူ, တဲး ဒွန် အီ နပ်, မဲ ဟဲ့ ကဲန်.”
5 ဇဝ် ယေဆူ ဝီ ဟာဝ် လိုပ် ခဲင် မိူင် ကာပေနာရိုမ် တွိုန်. ဒေါ အန် တီ န့ မိုဝ်း ဒါ ဘုဝ် အီ အိုပ် ဒါ ဆိုက် အူ မာယဝ်း ဝီ. အန် တူ မုး အာမျုဝ် အီဆာရေလ. အန် ဝီ တး ဒူင် ကွယ် ဇဝ် ယေဆူ, ဝီ မှာန့် ဇဝ် ယေဆူ စွယ် အန်.
6 အန် တဝ်း, “မဲ ဇဝ်, မှာယ် အုဝ် ကွယ် ခဲင် ကာင် အုဝ်. အန် ဟဲ့ ယမ် ဘ့လာက် ဘော ဆဝ် ကာဆဝ်.”
7 ဇဝ် ယေဆူ ဝီ တဝ်း ဒီ ဒူအီ တီ, “အုဝ် ဒီ ဟာဝ်, ပီကဲန် အန်.”
8 ဒါ ဘုဝ် တွိုန် ဝီ တဝ်း, “မဲ ဇဝ်, ပွုန် မဲ တာင် ကာဆဝ်. အာဝ် ကာအာပ် အုဝ် ဘာင် မဲ တး လိုပ် ခဲင် ကာင် အုဝ်. ဆေ မဲ ကာလာင် ဂြုဝ်း ခေါ အူ မျုဝ်, မှာယ် အုဝ် တီ ဒီ ကဲန်.
9 ခုဝ်, အုဝ် မုး ဒူအီ အီ ကွယ် ခြိုမ် ဒါ အီ မိုဝ်း ပွုန် တာင် လွှိုမ် အုဝ်. အုဝ် ဘော မိုဝ်း ဒါ ဆိုက် အီ ကွယ် ခြိုမ် အုဝ်, အီ ထူမ် ဂြုဝ်း အုဝ်. ဆေ အုဝ် တဝ်း ဒီ အူ ဝီ, ‘မဲ ဟာဝ်,’ အန် ဘော ဟာဝ်. ဆေ အုဝ် တဝ်း ဒီ ပေါ အူ ဝီ, ‘မဲ တး,’ အန် ဒီ ဘော တး. ဆေ အုဝ် တဝ်း ဒီ မှာယ် အုဝ်, ‘မဲ ဘူင် အာတီ,’ အန် ဒီ ဘော ဘူင် ပီ စ်ု အုဝ်.”
10 ဇဝ် ယေဆူ ဟဲ့ ဟွတ့် ထူမ် ဂြုဝ်း တီ, အန် အာမ် ဒူအီ တီ. အန် တဝ်း ဒီ ဒူအီ အီ ဒူပ် အန်, “အုဝ် တဝ်း အာခ်ု ဒီ ဘေ, ခဲင် မိူင် အီဆာရေလ ဘော မိူင် အုဝ် တူ ဒွိုမ် ယိုဝ် ဒူအီ အူ ဝီ အီ ညှိုမ် ဆီချာ ပီ ဒူအီ ဝီ နီ.
11 အုဝ် တဝ်း ဒီ ဘေ, န့ ဒီ မိုဝ်း ဒူအီ ကိူန်, ဂေ ဒီ တး နာ လေး ဆီငဲ, နာ ဂေတ့် ဆီငဲ. ဂေ ဒီ ဝီ တး ကွယ် ခဲင် မိူင် ပီ အိုပ် ဇဝ်ဖြာ. ဂေ ဒီ တး တုတ့် ရိုမ် ဒူပ် ဒါ အာဘြာဟမ် တွိုန် ဘော အာဆဲက် ဂါယ် အာကူပ်. ဟဲ့ ဟွတ့် ဂေ ဒီ ဝီ ဟူမ် ရိုမ် ဘ့လွယ် တာင်.
12 န့ ယီ မုး ဂေ ဒူအီ အီဆာရေလ, ဇဝ်ဖြာ ဆီ တဲး ဂေ လိုပ်. ဂေ ယီ တူ ပွိုန် ဒီ လိုပ် ဘ့လွယ် တီ. ဂေ လုဝ် ကွယ် နာ ရေတ့်, ဒူင် အပ် ဝွင့်. ဂေ ဒီ ဘော ယာမ် တာင်. ကုင်ကာပ် ဂေ ဒီ ဘော ကာဒွယ် ကူပ် ယုဝ် ဂေ.”
13 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း ဒီ ဒါ ဘုဝ် အီ အိုပ် ဒါ ဆိုက် အူ မာယဝ်း တွိုန်, “တဲး မဲ ဝေန့်. မှာယ် မဲ ဒီ ဘော ကဲန်, တဲး န့ ပီ ပီ တဝ်း မဲ ဒီ အုဝ်.” ဒေါ အန် တီ မှာယ် တွိုန် ဘော ကဲန်.
14 ဇဝ် ယေဆူ ဝီ တး လိုပ် ခဲင် ကာင် အာပေတာရူ. အန် ဘော ယိုဝ် ဂိုန့် အာပေတာရူ အိတ် ဒဲင် ကာစှူင့် အိတ် အန်. ဒုဝ် အန် ဒါတ် ကာဆဝ်.
15 ပန် တီ ဇဝ် ယေဆူ ဘော ပါ ဒဲ အန်, စွယ် တဲး အန် ယိတ့်. ဟဲ့ ဟွတ့်, အန် အာဝ် ဟူ ဒါတ်. အန် ဝီ ယိတ့်, ဝီ လိုမ်လာ ဇဝ် ယေဆူ.
16 ဘော ဇမ် ဘာ ဒီ အပ်, ဂေ တး တိုယ် ဒူအီ ကိူန် အီ မိုဝ်း ကာနမ် ကွယ် ခဲင် ဒုဝ် ဘူင့် ဂေ. အန် ဝီ စ်ု ဂေ ကာနမ် လေး. ဂေ မိူဝ် ထူမ် ဂြုဝ်း အန်. အန် ပီကဲန် ဘော ဂေ ဒူအီ ဆဝ် ဒွန် ဝီ.
17 ပီ ဘူင် အန် ဇိုဝ် တီ, န့ ပီ ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ တွိုန်. အန် ဟဲ့ ဒွိုမ် တဝ်း လွင် ဇဝ် ယေဆူ, “အန် ဟဲ့ ဒိုဝ်း ဝဲန် ဆဝ် အေ ဒွန် မျုဝ်. အန် ဘော ခမ် ဆဝ် ပီ လုဝ် ခမ် အေ.”
18 ဇဝ် ယေဆူ ဝီ ယိုဝ် ဒူအီ ကိူန် အီ ကွယ် ကော ရူပ် အန်, အန် ဝီ စ်ု ဂေ ပဝ့် ရိုဝ်, တဲး အန် ဇမ် ဘ့လာက် နာ တ အိုမ် ဒိုင် တွိုန်.
19 ဂေ ဟဲ့ ဟွတ့် ဇမ်, န့ မိုဝ်း ဒါ ဆာရာ အီ မာနုဝ် ဒါရာ ယူဒါ အူ ဝီ. အန် တး တဝ်း, “ဆာရာ, မဲ ဒီ ဘော ဟာဝ် နာ မှဝ်, အုဝ် ဒီ ဒူပ် မဲ ဇဝ် ဆေဆေ.”
20 ဇဝ် ယေဆူ ဝီ တဝ်း, “မာဆုဝ် ပြဲ မိုဝ်း ကာဒဝ် ဂေ. ဘော မာဆိမ် မိုဝ်း ကာဟုန် ဂေ. မာလဲ အီ မုး အုဝ်, အီ ဟဲ့ ဘဲန် ဂွန် ဒူအီ, အုဝ် တူ မိုဝ်း ဒူင် ဒီ တမ်.”
21 န့ ဘော မိုဝ်း ဒီဘဲ အန် ပေါ အူ ဝီ, အန် တဝ်း, “အိုယ် မဲ ဇဝ်, အုဝ် မှာန့်, တဲး အုဝ် ဝေန့် ဒိပ် ဂုန့် အုဝ် ဒီ အာတ့်. ဟဲ့ ဟွတ့်, အုဝ် ဒီ ဒူပ် မဲ.”
22 ဇဝ် ယေဆူ ဝီ တဝ်း ဒီ အန်, “အုဝ် လုဝ် မဲ ဒူပ် အုဝ်. တဲး ဂေ အီ တူ နပ် လွင် အာဆာက် ကာမာယ် ဝီ ဒိပ် ဒူအီ ယမ် ရာင် ဂေ.”
23 ဝါယ် အန် တီ ဘော ဇဝ် ယေဆူ ဘော ဂေ ဒီဘဲ အန် ဝီ လိုပ် ခဲင် ရိုဝ်.
24 ဒေါ ပဝ့် ဂေ ရိုဝ် တီ, ခုန် တာင် ဘော တး အူ ဇေန့်. ဂေ မာ အိုမ် ဝီ ဆီလွယ် လိုပ် ခဲင် ရိုဝ်. ဇဝ် ယေဆူ ယီ အိတ်.
25 ဂေ ဒီဘဲ အန် ဝီ ဘျေတ့် အန်, ဝီ တဝ်း, “မဲ ဇဝ်, ချွတ် ယေ. အေ ဒီ စေတ့် ယမ် ခဲင် အိုမ်.”
26 အန် ဝီ တဝ်း, “မှဝ် န့ ပါယ် ပီ ယုဝ် ဘေ.း မှဝ် န့ ပါယ် ပီ ညှိုမ် ဘေ အီ စဲက် ခဲင် နဝ်း ဘေ.း” အန် ဟဲ့ ဟွတ့် ကာလာင် ဂြုဝ်း တီ, အန် ဝီ ယိတ့် ဝီ စ်ု ခုန် ဂေ မာ အိုမ်, တဲး ဂေ ယေန်. ဟဲ့ ဟွတ့်, န့ ဘော ယေန် ဒါခိုယ်.
27 ပန် တီ ဂေ ဝီ အာမ်. ဂေ ဝီ လာယ် ကာလာင်, ဝီ တဝ်း, “ဒူအီ တီ မုး ဒူအီ ပါယ် မှဝ်.း ဘော ခုန် ဘော မာ အိုမ် နပ် ဒီ ထူမ် ဂြုဝ်း အန်.”
28 ဂေ ဝီ ဇမ် ဘ့လာက် နာ တ အိုမ် ဂါလီလေ, န့ မုး ဒူင် ကွယ် ဂေ ဒူအီ ကေဆာရေန်. ဒေါ တး ဂေ ဒူင် တွိုန်, န့ မိုဝ်း ဒူအီ အာ ဝီ, အီ မိုဝ်း ကာနမ် ကွယ် ခဲင် ဒုဝ် ဂါယ်. ဂါယ် တး ခဲင် ဘာရေဝ်, ဝီ တး ကာတုန့် ဇဝ် ယေဆူ. ဂါယ် ဘော ရူ ကာဆဝ်. အာဝ် မိုဝ်း အီ ယ ဟာဝ် ဒူင် ကွယ် ဂါယ် တွိုန်.
29 ဂါယ် ဝီ ဒတ် ဒဲ့ ဇဝ် ယေဆူ တဝ်း, “မဲ ဂွန် ဇဝ်ဖြာ, မာဆေ ပီ လုဝ် မဲ ဒီ ယာယ်.း ကွဲ့ တဲး မဲ တဲး ယာယ် ဇမ် ဒုက် အာတ့် ဘူင် ဇဝ်ဖြာ တဲး ယေ စှိုမ် ဘောကာဂ့လျီတ်.”
30 န့ ယီ မိုဝ်း ဖိုင် မာလေတ့် ကွယ် ကာတတ် ဒီ တီ. ဂေ ကိူန် ကာဆဝ် ဟြေတ့် ပီ ဒီ ဟူမ် ဂေ.
31 ဂေ ကာနမ် တွိုန် ဝီ မှာန့် ဒီ ဇဝ် ယေဆူ တဝ်း, “ဆေ မဲ ဆုတ့် ယေ လေး ခဲင် ဒုဝ် ဒူအီ နီ, တဲး ယေ ဝီ လိုပ် ကွယ် ခဲင် ဖိုင် မာလေတ့် နီ.”
32 ဇဝ် ယေဆူ ဝီ တဝ်း, “ဟာဝ်.” ဟဲ့ ဟွတ့်, ဂေ မိူဝ် လေး ခဲင် ဒုဝ် ဘူင့် ဂါယ် အာ ဝီ တီ, ဝီ လိုပ် ခဲင် ဒုဝ် မာလေတ့်. ဂေ မာလေတ့် ဘော ဖိုင်, ဂေ ယီ ဖူင့် လူင် ဘာင် နွန် တွိုန် အူ ဇေန့်. ဂေ ဝီ ဒဲန် ဘျွာ ယမ် တူတ့် ခဲင် အိုမ်.
33 ဂေ ဒူအီ ဟျီင် မာလေတ့် တွိုန် ဝီ တဝ် ဟာဝ် လိုပ် ခဲင် မိူင်, ဝီ ကာလာင် တူတ့် လွင် အန် တီ ဒီ အီ ဟဝ်. ဂေ ဘော ကာလာင် တူတ့် လွင် ပီ ဘူင် ဇဝ် ယေဆူ ဒီ ဂါယ် အာ ဝီ အီ ဒွိုမ် မိုဝ်း ကာနမ် တွိုန်.
34 ပန် တီ ဂေ ဒူအီ အီ ကွယ် ခဲင် မိူင် တွိုန်, ဂေ ဘောကာဂ့လျီတ် ဝီ လေး ဟာဝ် ဒူင် ကွယ် ဇဝ် ယေဆူ. ဂေ ဘော ယိုဝ် အန်, ဂေ ဝီ မှာန့်, တဲး အန် လေး ဒူင် ကွယ် ဂေ တွိုန်.

MAT 9
1 ဝါယ် အန် တီ ဇဝ် ယေဆူ ဝီ လိုပ် ခဲင် ရိုဝ်, ဝီ ဝိဝ် ဇမ် မိူင် ဒူင် ကွယ် ဘြိမ် အန်.
2 န့ ယီ မိုဝ်း မင် အီ, ဂေ တး တိုယ် ဒူအီ ဆဝ် အူ ဝီ ဒီ ဇဝ် ယေဆူ. ဒဲ အန် ဘော ပ့လဝ် အန် ဟဲ့ ဟွတ့် ယမ်. ဂေ တဲး အန် အိတ် ဒဲင် မ့ဘေဝ်, ဝီ ဒိုဝ်း တိုယ် အန် ဇမ် ဒီ အာတ့် ဇဝ် ယေဆူ. ဒေါ ယွတ် ဇဝ် ယေဆူ ဂေ အီ တိုယ် ဒူအီ ဆဝ် တီ, အန် ဘော နပ်, ဂေ ညှိုမ် အန်. ခုဝ်, အန် ဝီ တဝ်း ဒီ ဒူအီ ဆဝ်, “အိုယ် ဝါ အုဝ်, တဲး မဲ ဒါခိုယ်, အုဝ် ဟဲ့ ဟွတ့် ဘ့လွာ့ ဝဲန် မှာပ် မဲ.”
3 အန် ဟဲ့ ဟွတ့် ကာလာင် ဂြုဝ်း တီ, န့ မိုဝ်း ဒါ ဆာရာ အီ မာနုဝ် ဒါရာ ယူဒါ မင် အီ, ဂေ လာယ် ကာလာင် တဝ်း, “ဒူအီ နီ ကာလာင် ဂြုဝ်း အီ ကာခဲန့် ဒီ ဇဝ်ဖြာ.”
4 ဇဝ် ယေဆူ ယီ နပ် ပီ ထာင် ဂေ. အန် ဝီ တဝ်း, “မှဝ် န့ ပါယ် ပီ ထာင် ဘေ နာ တူ မွှိုမ် ခဲင် နဝ်း ဘေ.း
5 ဘေ ဟဲ့ ထာင်, န့ ငှိုယ် တဝ်း, ‘အုဝ် ဂဝ်း ဝဲန် မှာပ် မဲ.’ ခုဝ်, အာဝ် ပွိုန် ယိုဝ်, ယုဝ် မှာပ် ဆီ မိုဝ်း, တူ မိုဝ်း. ဆေ အုဝ် ယီ တဝ်း, ‘တဲး မဲ ယိတ့် ဟာဝ်,’ ဘေ ထာင် န့ ညှာပ် ကူပ် ပွိုန် ယိုဝ် ဘေ, ယုဝ် အန် ယိတ့်, တူ ယိတ့်.
6 အုဝ် ယီ တဲး ဘေ နပ် ဆီချာ, န့ မုး အုဝ်, အီ ဟဲ့ ဘဲန် ဂွန် ဒူအီ, အုဝ် ဟဲ့ မိုဝ်း ပွုန် ဒဲင် ကာဒါယ် တဲး အုဝ် ပဲ ဒီ ဘ့လွာ့ ဝဲန် မှာပ် အီ.” အန် ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း ဒီ ဒူအီ ဆဝ် တွိုန်, “ယိတ့်, ဒိုဝ်း မ့ဘေဝ် မဲ, ဝေန့် ဒီ ကာင် မဲ.”
7 ပန် တီ ဒူအီ တီ ဝီ ယိတ့်, ဝီ ဝေန့် ကာင် ဂေ.
8 ဂေ ဒူအီ ကိူန် ဘော ယိုဝ် လွင် အန် တီ, ဂေ ဝီ အာမ် ကာဆဝ်. ဂေ ဘော အိူပ် ဇဝ်ဖြာ အီ ဟဲ့ ဒွါ ပွုန် ဇိုဝ် တီ ဒီ ဒူအီ.
9 ဇဝ် ယေဆူ ယီ လေး ဒူင် ကွယ် အန်, ဝီ ဟာဝ် ပေါ ပ့လုဝ့်. အန် ဝီ ယိုဝ် ဒူအီ အီ စိူဝ် အာမာထဲ. အန် ကွယ် ဒူင် ဂဲပ် ရွိုန် စိုင်. ဇဝ် ယေဆူ ဝီ တဝ်း ဒီ အန်, “မဲ တး ဒူပ် အုဝ်.” ပန် တီ အာမာထဲ တွိုန် ဝီ ယိတ့်, ဝီ ဟာဝ် ဒူပ် ဇဝ် ယေဆူ.
10 အာမာထဲ ဝီ ဘာင် ဇဝ် ယေဆူ ဟူမ် ဘူမ် ခဲင် ကာင် အန်. ခုဝ်, ဇဝ် ယေဆူ ဝီ ဟာဝ် လိုပ် ခဲင် ကာင် အန်, ဝီ တုတ့်, ဆီ​လော့ တဝ်း ဒီ ဟူမ်. ဒေါ အန် တီ န့ ဘော မိုဝ်း ဒူအီ ဂဲပ် ရွိုန် စိုင် ဘဲန် ဝီ ဘဲန် ဝီ, ဂေ တး ဟူမ် ရိုမ်. ဘော ဒူအီ ဟဝ် အီ အွန် ဒီ ဘူင် မှာပ် ဆေဆေ, ဂေ ကိူန် ဟဲ့ တး. ဘော ဂေ ဒီဘဲ ဇဝ် ယေဆူ ဟဲ့ တး. ဂေ ဘောကာဂ့လျီတ် ကွယ် ရိုမ် ဟူမ် ရိုမ်.
11 ဂေ ဒူအီ ဖိုင် ဖာရီဆဲ ဘော နပ် လွင် အန် တီ, ဂေ ဝီ တဝ်း ဒီ ဒီဘဲ ဇဝ် ယေဆူ, “မှဝ် န့ ပါယ် ပီ ကွယ် ဒါ ဆာရာ ဘေ, ဟူမ် ရိုမ် ဒူပ် ဂေ ဒူအီ အီ ဂဲပ် ရွိုန် စိုင် ဘော ဂေ ဒူအီ အီ အွန် ဒီ ဘူင် မှာပ် ဆေဆေ.း”
12 ဇဝ် ယေဆူ ယိုဝ် ဂြုဝ်း ဂေ တီ. အန် ဝီ တဝ်း, “ဆေ ဒူအီ ဟဲ့ ပ့လူမ် ခ, အန် တူ လုဝ် ဆာရာဝူန်. ဆေ အန် ယီ မိုဝ်း ဆဝ် ရောဂါ, အန် ဟဲ့ လုဝ် ဆာရာဝူန်.
13 ဘေ ဘော လုဝ် ဇေန့်ဇာ လွင် ဒါင် ဂြုဝ်း ဇဝ်ဖြာ ပီ ကာလာင် အန်. အန် ဟဲ့ ဒွိုမ် တဝ်း, ‘အုဝ် တူ လုဝ် ဘေ လှူ ဘဲန် မျုဝ် ဘဲန် မျုဝ် ဒီ အုဝ်. အုဝ် ဆီ တဲး ဘေ ကာဝေ အီ ဟဝ်.’ ပါယ် တီ, ဘော အုဝ် တူ တး ဒဲင် ကာဒါယ် နီ, တဲး အုဝ် ဒဲ့ ဒူအီ မွှိုမ် တး ဒူပ် အုဝ်. အုဝ် ဟဲ့ တး, တဲး အုဝ် ဒဲ့ ဂေ ဒူအီ မိုဝ်း မှာပ် တး ဒူပ် အုဝ်.”
14 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ ဝီ မိုဝ်း ဂေ ဒီဘဲ အာယောဟာန် တွိုန်, ဂေ ဝီ တး ဒူင် ကွယ် ဇဝ် ယေဆူ ဝီ တဝ်း, “အီ မုး ယေ ဘော ဂေ ဒူအီ ဖိုင် ဖာရီဆဲ, ယေ လုဝ် ယိူန် ပီ ဒီ ဟူမ်. မှဝ် န့ ပါယ် ပီ တူ ယိူန် ဒီဘဲ မဲ ပီ ဒီ ဟူမ် ဂေ.း”
15 ဇဝ် ယေဆူ ဝီ တဝ်း ဒီ ဂေ, “ဆေ န့ မိုဝ်း ဘ့လွယ် ခတ်, ဒေါ ကွယ် ရိုမ် ကာညူမ် ဒူပ် ခဲတ့် အန်, ဂေ ဒူအီ အီ လိုပ် ဘ့လွယ် တူ က့လိုဝ်. န့ ယီ ဇမ် အူ ဆီငဲ, ဂေ ဒီ ဒိုဝ်း ဝဲန် ကာညူမ် တီ. ဒေါ အန် တီ ဂေ ဒူအီ အီ လိုပ် ဘ့လွယ် တီ, ဂေ ဒီ ယိူန် ပီ ဒီ ဟူမ် ဂေ.”
16 ပန် တီ အန် ဝီ ကာလာင် အူဖာမာ လွင် အန် တီ. အန် တဝ်း, “ဒူအီ တူ ဒိုဝ်း ဒူန့် ကာမာယ် ဝီ ကာပါင် ဆီတုဝ် ဘြိမ်. ဆေ ဂေ ဒီ ဘူင် ပါယ် တီ, ဒူန့် ကာမာယ် တဲး ဆီတုဝ် ဘြိမ် ဝီ ကာပျာတ့် ကာပွါ, တဲး လှုး အန် ဝီ တာင် လွှိုမ် ခါ အာတ့်.
17 န့ မိူဝ် တူ မိုဝ်း အာဆေ အီ ဟပ် အိုမ် ဆာဘျိတ်a ကာမာယ် ခဲင် ကာပဝ် ဘ့လေ အီ ဘြိမ်.b ဒွန် အီ နပ်, အိုမ် ဆာဘျိတ် ကာမာယ် ဒီ ဆီနမ် ခဲင် ကာပဝ် ဘ့လေ ဘြိမ် တွိုန်, တဲး န့ ကာလာတ့်, တဲး ဘော ကာပဝ် ဘော အိုမ် ဆာဘျိတ် ကော လိုဝ် စှိုမ်. ခုဝ်, လုဝ် ဟပ် အိုမ် ဆာဘျိတ် ကာမာယ် ခဲင် ကာပဝ် ဘ့လေ ကာမာယ်, ကွဲ့ တဲး န့ လိုဝ်.”
18 ဒေါ ကာလာင် ဇဝ် ယေဆူ အူဖာမာ ဇိုဝ် တီ, န့ မိုဝ်း ဒါ တာင် အီ အိုပ် ဇူင် အူ ဝီ, အန် တး ခြိုပ်ခြဝ် ဒီ အာတ့် ဇဝ် ယေဆူ. အန် ဝီ တဝ်း, “ဂွန် အီဘိုန့် အုဝ် ဆီ​လော့ ယမ် ဒေါ တီ နီ. ဘိုင် မဲ တး, ပါ ဒုဝ် အန်, တဲး အန် ဝီ ယိတ့် ဝီ အိမ်.”
19 ဇဝ် ယေဆူ ဘော ဒီဘဲ အန် ဝီ ဟာဝ် ဒူပ် အန်.
20 ဒေါ အန် တီ န့ ဘော မိုဝ်း အီဘိုန့် အူ ဝီ. အန် ဟဲ့ မိုဝ်း ဆဝ် နှာမ် လေး အာဒါ ဂိုဝ် ဒီ အာ ဆီနမ်. အန် တး ချြီ့ ဒီ ပန် ဇဝ် ယေဆူ, ဝီ ပါ ဘြုဝ် ဆီတုဝ် ဇဝ် ယေဆူ.
21 အန် ဟဲ့ ထာင် ခဲင် နဝ်း အန်, “ဆေ အုဝ် ပွိုန် ဒီ ပါ မီ ခဲ့ ဆီတုဝ် အန် မိူဝ်, အုဝ် ဒီ ဘော ကဲန်.” ခုဝ်, အန် ဝီ ဘူင် ပါယ် တီ.
22 ဇဝ် ယေဆူ ဝီ ယွတ် ဒီ ပန် အန် အူ ဇေန့်, ဝီ တဝ်း ဒီ အီဘိုန့် တွိုန်, “အိုယ် ဂိုန့်, တဲး မဲ ဒါခိုယ်. ကူပ် ညှိုမ် မဲ, ဆဝ် မဲ ဟဲ့ ဟြာယ်, မဲ ဟဲ့ ကဲန်.” ဒေါ အန် တီ ဆဝ် အန် ဟဲ့ ကဲန် အူ ဇေန့်.
23 ဟဲ့ ဟွတ့်, ဇဝ် ယေဆူ ဝီ ဟာဝ် ဇမ် ကာင် ဒါ ကာညာ တွိုန်. ဒေါ ယိုဝ် ဇဝ် ယေဆူ ဂေ ဒူအီ ဘုတ် ဝဝ်, ဘော ဂေ ဒူအီ ကိူန် ဟဲ့ ယာမ် ဆီနန် ဆီနိူင်,
24 အန် ဝီ တဝ်း, “ဟာဝ်, တဲး ဘေ ဝေန့်. ဂွန် အီဘိုန့် နီ, အန် တူ ယမ်. အန် အိတ်.” ဂေ ယီ ကာညး အန်.
25 အန် ဘော စ်ု ဒူအီ ကိူန် လေး ဟာဝ် နာ ရေတ့် ကာင်. ဟဲ့ ဟွတ့်, ဇဝ် ယေဆူ လိုပ် နာ ခဲင်. အန် ဝီ ပါ ဒဲ ဂွန် တီ, စွယ် အန် ယိတ့်.
26 ဂေ ဒူအီ ကိူန် ဝီ ဟာဝ် ကာလာင် ဒီ အီ ဟဝ် လွင် အန် တီ, တဲး ဂေ ဘောကာဂ့လျီတ် အီ ကွယ် ဒွန် ရဝ် ဒွန် မိူင် ကော နပ်.
27 ဇဝ် ယေဆူ ဝီ လေး ဒူင် ကွယ် အန် တွိုန်. ဒေါ အန် တီ န့ မိုဝ်း ဒူအီ ငါယ် အပ် အာ ဝီ, ဂါယ် ဝီ ဒူပ် အန်. ဂါယ် ဝီ ဒတ် တဝ်း, “မဲ ဂွန် အာဒါဝိတ်, မှာန့်, တဲး မဲ ကာဝေ ယာယ်.”
28 ဇဝ် ယေဆူ ဝီ လိုပ် ခဲင် ကာင် အီ. ပန် တီ ဂါယ် ဝီ ဒူပ် အန်. အန် ဝီ ဒီမွှတ် ဂါယ် တဝ်း, “ဘာယ် ညှိုမ်, အုဝ် ပဲ ဒီ ပီကဲန် ဘာယ်.း” ဂါယ် ဝီ တဝ်း, “ဟဲ့ ညှိုမ်.”
29 ပန် တီ ဇဝ် ယေဆူ ဝီ ပါ ငါယ် ဂါယ်, ဝီ တဝ်း, “ကူပ် ညှိုမ် ဘာယ်, န့ ဒီ ဘဲန် ပါယ် တီ.”
30 ပန် တီ ဂါယ် ဝီ ပွိုန် ယိုဝ်. ဇဝ် ယေဆူ ဝီ ဒမ် ဆီချာ ဂါယ်, ဝီ တဝ်း, “ကွဲ့ တဲး ဘာယ် ကာလာင် ဒီ အာဆေ လွင် အန် တီ.”
31 ဂါယ် ယီ လေး ခဲင် ကာင် တွိုန်, ဝီ ဟာဝ် ကာလာင် လွင် ပဲ့ ဟဲ့ ဘူင် ဇဝ် ယေဆူ, တဲး ဂေ အီ ကွယ် ခဲင် မာန် မိူင် ကော နပ် တူတ့် လွင် အန် တီ.
32 ဒေါ ဟာဝ် ဂါယ် လေး ခဲင် ကာင် ဒူင် ကွယ် ဇဝ် ယေဆူ, န့ ဘော မိုဝ်း ဒူအီ အီ မိုဝ်း ကာနမ် ခဲင် ဒုဝ် အန်. အန် မိူဝ် တူ နပ် ဒီ ကာလာင် ဂြုဝ်း. ဂေ တး တိုယ် အန် ဒီ ဇဝ် ယေဆူ.
33 ဇဝ် ယေဆူ ဝီ စ်ု ကာနမ် လေး ခဲင် ဒုဝ် ဒူအီ တွိုန်. ဟဲ့ ဟွတ့်, အန် ဝီ ပွိုန် ကာလာင် ဂြုဝ်း. ပန် တီ ဂေ ဒူအီ ကိူန် ဝီ အာမ် ကာဆဝ်. ဂေ ဝီ တဝ်း, “အေ ဒူအီ အီ ကွယ် ခဲင် မိူင် အီဆာရေလ နီ, အေ တူ ဒွိုမ် ယိုဝ် ဇိုဝ် တီ.”
34 ဂေ ဒူအီ ခဲင် ဖိုင် ဖာရီဆဲ, ဂေ ဝီ တဝ်း, “န့ မုး ဘုဝ် အီ အိုပ် ကာနမ် အီ တဲး ဝီ တီ ပဲ ဒီ ဟုဝ် ကာနမ် လေး ခဲင် ဒုဝ် အီ.”
35 ဇဝ် ယေဆူ ဘော ဟာဝ် ခဲင် မိူင် ခဲင် ရဝ် ဒွန် နာ ဒွန် ပ့လုဝ့်, ဝီ မာနုဝ် ဂေ ဒူအီ ယူဒါ ခဲင် ဇူင် ပီ ကြိုပ် ဂေ ဇဝ်ဖြာ ဘော ကာလာင် လွင် အာခြာဝ် ဒီ အိုပ် ဇဝ်ဖြာ ကာဒါယ်, တဲး န့ ဘဲန် နဝ်း ဒါခိုယ် ဒီ ဒူအီ. အန် ဘော ပီကဲန် ဂေ ဒူအီ ဆဝ်, တဲး ဆဝ် ဂေ ဟြာယ်.
36 အန် ဘော ယိုဝ် ဂေ ဒူအီ ကိူန်, အန် ဝီ ကာဝေ ဂေ. ခုဝ်, ဂေ ပီ မာဘူ အီ တူ မိုဝ်း ဒါ အီ ဟျီင်. န့ ဘဲန် ဒုက် ဘဲန် ညှာပ် ဒီ နဝ်း ဂေ, အာဝ် မိုဝ်း အီ စွယ် ဂေ.
37 ပန် တီ အန် ဝီ ကာလာင် အူဖာမာ ပေါ အူ မျုဝ် ဒီ ဒီဘဲ အန်. အန် တဝ်း, “ဒူအီ အီ ဆီ ထူမ် လွင် ဇဝ်ဖြာ ဂေ ကိူန်. ဂေ ပီ မာန် ငှုဝ် အီ ဟဲ့ ဆိန်, အီ ဟဲ့ လုဝ် ဆုဝ့်. ဂေ ဒူအီ အီ ဆုဝ့် ငှုဝ် တီ ယီ ပြေတ့်.
38 ခုဝ်, အုဝ် တဝ်း, တဲး ဘေ မှာန့် ဒီ ဇဝ်ဖြာ အီ ပီ ဒါ ကာညာ မာန် ငှုဝ် တီ, တဲး အန် တိုယ် ဒူအီ အီ ဒဲ့ ဒူအီ ဒူပ် ဇဝ်ဖြာ, တဲး ဂေ ဘူင် ပီ ဒူအီ အီ ဆုဝ့် ငှုဝ်.”

MAT 11
1 ဇဝ် ယေဆူ ဟဲ့ ဟွတ့် မာနုဝ် ဒီဘဲ အန် ဂိုဝ် ဒီ အာ ဝီ လွင် ဘဲန် မျုဝ် ဘဲန် မျုဝ် ဇိုဝ် တီ. ဝါယ် အန် တီ အန် ဝီ လေး ဒူင် ကွယ် အန်, ဝီ ဟာဝ် ကာလာင် လွင် ဇဝ်ဖြာ ခဲင် မိူင် ဘဲန် မိူင် ဘဲန် မိူင် အီ ကွယ် အိူင် ဂါလီလေ.
2 ဒါ ဆာရာ အာယောဟာန် တွိုန်, အန် ယီ ဆီ ကွယ် ခဲင် ကာပိုမ်. အန် ဘော ယိုဝ် လွင် ဘဲန် မျုဝ် ဘဲန် မျုဝ် ပီ ဘူင် ဒူအီ တွိုန် အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ပန် တီ အန် ဝီ တိုယ် ဒီဘဲ အန်, တဲး ဂေ ဟာဝ် ဒူင် ကွယ် ဇဝ် ယေဆူ,
3 တဲး ဂေ ဒီမွှတ် အန် တဝ်း, “ဟဲ့ မှာန် မုး မဲ ဒူအီ အီ ဒီ တး ချွတ် ယေ.း ဆေ အာဝ် ပါယ် တီ, ယေ လုဝ် နှဝ့် ပေါ ဝီ.း”
4 ဂါယ် ဟဲ့ ဟွတ့် ဟာဝ် ဒူင် ကွယ် ဇဝ် ယေဆူ, ဟဲ့ ဟွတ့် ဒီမွှတ် အန်, ဇဝ် ယေဆူ ဝီ တဝ်း, “တဲး ဘာယ် ဝေန့်, ကာလာင် ဒီ ဒါ ဆာရာ ဘာယ် လွင် ပဲ့ ဟဲ့ ယိုဝ် ပဲ့ ဟဲ့ ထူမ် ဘာယ်.
5 ဂေ ဒူအီ ငါယ် အပ် ဟဲ့ ပွိုန် ဝီ ယိုဝ်. ဂေ ဒူအီ ပ့လဝ် ယမ် ဟဲ့ ပွိုန် ဝီ ဟာဝ်. ဂေ ဒူအီ အီ မိုဝ်း ဆဝ် ဒုတ်a ဟဲ့ ကဲန်. ဂေ ဒူအီ ဟျုဝ့် ကာအာဝ် ဝီ ပွိုန် ထူမ်. ဂေ ဒူအီ အီ ဟဲ့ ဟွတ့် ယမ်, ဂေ ဝီ ယိတ့် ဝီ အိမ်. ဘော ဂေ ဒူအီ အီ ဇမ် ဒုက်, ဂေ ဒူအီ ဂိန်, ဂေ ပွိုန် ဒီ ထူမ် လွင် ဇဝ်ဖြာ ချွတ် အီ.
6 တဲး ဘာယ် ဘော တဝ်း ဒီ အန်, အာဆေ တူ မိုဝ်း နဝ်း ကာလိင် ကာလဲ ကူပ် အုဝ်, အန် ဒီ မိုဝ်း နဝ်း ဒါခိုယ်.” ခဲ့ တီ ဇဝ် ယေဆူ ကာလာင် ဒီ ဒီဘဲ အာယောဟာန် ဂါယ် တွိုန်.
7 ဒေါ ဒီ ဝေန့် ဂါယ် တီ, ဇဝ် ယေဆူ ဝီ စုး ဒီ ကာလာင် ဒီ ဂေ ဒူအီ ကိူန် လွင် ဒါ ဆာရာ အာယောဟာန် တွိုန်. အန် တဝ်း, “ဒေါ ဟာဝ် ယွတ် ဘေ အာယောဟာန် ဒီ ပြဲ ကာဟဝ်း, မာဆေ ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ ပီ ကာဘာင် ဂ့လူင့်, အီ ကျီင် ဝိဝ် ကျီင် ဝေန့် ပီ ဘုတ် ခုန်.း အန် တူ မုး ဒူအီ ဇိုဝ် တီ.
8 ဆေ အာဝ် မုး ပါယ် တီ, မာဆေ န့ မုး, ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ စှိုပ် ခြိုင် စှိတ်.း အာဝ် မုး ပါယ် တီ. ဘေ ဘော နပ် ဆီချာ, ဂေ ဒူအီ အီ စှိုပ် ခြိုင် စှိတ်, ဂေ တူ ကွယ် ခဲင် ပြဲ. ဂေ ကွယ် ခဲင် ဟုဝ် ခုန်ဒီခမ်.
9 ဆေ အာဝ် မုး ပါယ် တီ, မာဆေ န့ မုး, ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ ဘျာန် ဂြုဝ်း ဇဝ်ဖြာ.း အာတီ ဟဲ့ မုး, ဟဲ့ မှာန်. အုဝ် တဝ်း ဒီ ဘေ, အန် မုး ဒူအီ အီ တာင် လွှိုမ် ဒူအီ အီ ဘျာန် ဂြုဝ်း ဇဝ်ဖြာ.
10 လွင် ဒူအီ တီ န့ ဟဲ့ ဒဲမ် အုန် ခဲင် ဘပ် ဇဝ်ဖြာ. န့ တဝ်း, ‘အုဝ် ဒီ တိုယ် အာမူ အာမာတ် အုဝ်, တဲး အန် ယဲတ့် ဒီ အာတ့် မဲ. အန် ဒီ မ့ပြာယ် န့တေန့် မဲ.’
11 အုဝ် တဝ်း အာခ်ု ဒီ ဘေ. အူ ဆိန့် ဒေါ ဂုဝ် အန် ကော ဇမ် အာတိုဝ်, န့ တူ ဒွိုမ် မိုဝ်း ဒူအီ ခေါ အူ ဝီ အီ တာင် လွှိုမ် ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တီ. ဆေ န့ ယီ မုး ခဲင် မိူင် ပီ အိုပ် ဇဝ်ဖြာ, ဒူအီ အီ တူ မိုဝ်း ဒီခုဝ် မာဆေ, အန် ဟဲ့ တာင် လွှိုမ် အာယောဟာန် တီ.
12 အူ ဆိန့် ဒေါ မာနုဝ် ဒါ ဆာရာ အာယောဟာန် တွိုန် ကော ဇမ် အာတိုဝ်, န့ မိုဝ်း ဒူအီ အီ ဆီ ကာဂုဝ်း မိူင် ပီ အိုပ် ဇဝ်ဖြာ. ဂေ ဒူအီ အီ ကာဂုဝ်း ဒီ မိူင် ပီ အိုပ် ဇဝ်ဖြာ တီ, ဂေ တဝ်း ဒီ ခါနှာပ် ဒိုဝ်း တူတ့် ဒီ ဂေ ဒူအီ အီ ညှိုမ် ဇဝ်ဖြာ.
13 အူ ဆိန့် ဒေါ ဂုဝ် အန် ကော ဇမ် စုဝ် အာယောဟာန်, ဘော ဒါ ဆာရာ အာမုဝ်ဆဲ အီ ဒဲမ် အုန် ဒါရာ ဇဝ်ဖြာ ဘော ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဒွန် အီ ဟဲ့ ကာလာင် ဒီ အာတ့် လွင် ဇဝ်ဖြာ ဒီ အိုပ် ကာဒါယ်.
14 ဂေ မိူဝ် တဝ်း, ဒါ အာအေလီယ တွိုန် လုဝ် ဝီ တး လူင် ဒဲင် ကာဒါယ် အာတ့် တး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဆေ ဘေ ညှိုမ် ဆီချာ ဂြုဝ်း ဂေ တီ, အုဝ် ဝီ တဝ်း ဒီ ဘေ, ဒါ ဆာရာ အာယောဟာန်, အန် ပီ ဒါ အာအေလီယ အီ ဟဲ့ ဟွတ့် တး.
15 အာဆေ မိုဝ်း ဟျုဝ့် အီ နပ် ဒီ ထူမ်, တဲး အန် ထူမ် ဂြုဝ်း အုဝ် တီ.”
16 ဝါယ် အန် တီ ဇဝ် ယေဆူ ဝီ တဝ်း, “ဂေ ဒူအီ အီ ကွယ် ဇာတ် နီ, အုဝ် ဒီ လုဝ် ကာဂဝ် ဂေ ဒီ အာဆေ.း ဂေ ဘော ပီ အာဆေ.း ဂေ ပီ ဂွန် အီ ကွယ် ဒဲင် ဂြး, လာယ် ဒီလာဝ်, ကာလာင် ဒီ ဂိုက် ဂေ.
17 ဂေ တဝ်း, ‘ဒေါ ဟဲ့ က်ု ယေ ဂြိုင် ဒီ ဘေ, ဘေ တူ ဂါ, တူ ဘူင် ပီ အိုင် ယေ. ဒေါ ဟဲ့ ယာမ် ယေ, ဘေ တူ ကာဖြူမ် ဒီ ယာမ် ရိုမ် ဒူပ် ယေ.’
18 ပီ ဘူင် ဂေ ဂွန် တီ, န့ ပီ ပီ ဘူင် ဂေ အီ ဟဝ် ဒီ ဒါ ဆာရာ အာယောဟာန်. အန် ဟဲ့ တး, တူ ဟူမ် တူ ဒျီင် ပီ ဂေ ဒူအီ ဟဝ်. ဂေ ယီ တူ အိုင် ပီ ဘူင် အန် ပါယ် တီ. ခုဝ်, ဂေ တဝ်း, အန် မိုဝ်း ကာနမ် လိုပ် ခဲင် ဒုဝ် ဘူင့် အန်.
19 ပါယ် တီ န့ ဘော မုး ဝီ အီ ဟဲ့ ဘဲန် ဂွန် ဒူအီ. ဘော အန် ဟဲ့ တး, ဘော ဟူမ် ဘော ဒျီင် ပီ ဒူအီ ဟဝ်. ဂေ ယီ တဝ်း, ‘တဲး ဘေ ယွတ် ဒူအီ နီ. အန် ဘော ဟူမ် တာင်, ဟူမ် ဖဲ, အန် မိူဝ် ဒျီင် ပဝ်း. အန် ဘဲန် ဂိုက် ဂေ ဒူအီ အီ ဂဲပ် ရွိုန် စိုင် ဘော ဂေ ဒူအီ အီ မိုဝ်း မှာပ်.’ အန် ဘော ဘူင် မာဆေ, ဘေ တူ အိုင်. ဆေ ဒူအီ ယီ မိုဝ်း အာငျာန် ပီ ဒွါ ဇဝ်ဖြာ, န့ ဒီ လိုဝ်း ဆီချာ လွင် ဟဲ့ မုး ဟဲ့ မှာန် ပီ စ်ု ဇဝ်ဖြာ ဂေ ဘူင်.”
20 ပန် တီ ဇဝ် ယေဆူ ဝီ အေး ဂေ ဒူအီ အီ ကွယ် ခဲင် မိူင် ဒူင် ဟာဝ် ဇဝ် ယေဆူ ဘူင် နာ မွှိုမ် အာမ် အီ ကိူန် ကာဆဝ်. အန် အေး ဂေ ကူပ် တူ ဝဲန် ဂေ မှာပ် ဂေ, တူ ညှိုမ် ဂေ ဇဝ်ဖြာ.
21 အန် တဝ်း, “ဘေ ဒူအီ အီ ကွယ် ခဲင် မိူင် ခုဝ်ရာဆိန် ဂါယ် မိူင် ဘေတ်ဆီဒါ, ဘေ ဒီ ဇမ် ဒုက် တာင်. အီ မွှိုမ် အာမ် ကာဆဝ် ပဲ့ ဟဲ့ ဘူင် အုဝ် ခဲင် မိူင် ဘေ, အုဝ် တူ မိုဝ်း ဒီ ဘူင် ခဲင် မိူင် ထူရုဝ် ဂါယ် မိူင် ဆီဒူန် အီ ဟဲ့ ဟွတ့် လိုဝ် တွိုန်. ဆေ အုဝ် ဟီ ဘူင် ဇိုဝ် တီ ခဲင် မိူင် ထူရုဝ် ဂါယ် မိူင် ဆီဒူန် တီ, ဂေ ဒူအီ အီ ကွယ် ခဲင် မိူင် တီ, ဂေ ဒီ ဘော စှိုပ် ခြိုင် စာန် ဘော ကွယ် ခဲင် ဘြဝ် ငဝ် အူ ဇေန့်, တဲး ဂေ ဘျ, ဂေ ဝဲန် နဝ်း ဘြိမ်, ဒိုဝ်း နဝ်း ကာမာယ်.
22 အုဝ် ယီ တဝ်း ဒီ ဘေ, ဆေ န့ ဒီ ဇမ် ဆီငဲ ဒီ ဆုင်ဖျာတ် ဇဝ်ဖြာ အာမူ ဒွန် အီ, ဂေ ဒူအီ ခဲင် မိူင် ထူရုဝ် ဂါယ် မိူင် ဆီဒူန် တွိုန်, ဂေ တူ လုဝ် ခမ် မှာပ် ခဲ့ ပီ လုဝ် ခမ် ဘေ.
23 ဘေ ဒူအီ အီ ကွယ် မိူင် ကာပေနာရိုမ်, ဘေ ထာင်, ဘေ ဒီ ပွိုန် ဒီ ဟုဝ့် ဂါင်ဟြာဝ်.း အာဝ် မုး ပါယ် တီ. ဘေ ဒီ လုဝ် လူင် ခဲင် မိူင် မာရာန. ဆေ ဂေ ဒူအီ အီ ကွယ် ခဲင် မိူင် ဆုဝ်ဒူမ် တွိုန် ဟီ ဒွိုမ် ယိုဝ် နာ မွှိုမ် အာမ် ကာဆဝ် ပဲ့ ဟဲ့ ယိုဝ် ဘေ, မိူင် ဆုဝ်ဒူမ် တွိုန် အာဝ် ကာပျာတ့်, န့ ဒီ ဘော မိုဝ်း ကော ဇမ် ဒေါ တီ နီ.
24 အုဝ် ယီ တဝ်း ဒီ ဘေ, ဆေ ဇဝ်ဖြာ ဒီ ဆုင်ဖျာတ် မှာပ် ဒွန် အီ, ဘော ဂေ ဒူအီ ခဲင် မိူင် ဆုဝ်ဒူမ် တွိုန်, ဂေ တူ လုဝ် ခမ် ကိူန် မှာပ် ခဲ့ ပီ လုဝ် ခမ် ဘေ.”
25 ဝါယ် အန် တီ ဇဝ် ယေဆူ ဝီ ဆာခိုဝ် တဝ်း, “အိုယ် မဲ ဂုန့် အုဝ်, မဲ မုး ဒါ ကာညာ အီ အိုပ် ဘော ဂါင်ဟြာဝ် ဘော ကာဒါယ်. အုဝ် အိူပ် မဲ ဇဝ်. လွင် ပီ မာနုဝ် အုဝ် ဇိုဝ် တီ, မဲ တူ တဲး န့ လိုဝ်း ဒီ ဒါ တာင် ဘော ဒီ ဂေ ဒူအီ အီ မိုဝ်း အာငျာန်. န့ ယီ မုး ဂေ ဒူအီ အီ ပီ ဂွန် ဒီတဲတ်, ဂေ နပ် ဆီချာ လွင် အန် တီ ကူပ် ဟဲ့ ဘျ မဲ, တဲး န့ လိုဝ်း ဒီ နဝ်း ဂေ.
26 မဲ ဂုန့် အုဝ်, မဲ ဟဲ့ အိုင် ဒီ ဘူင် ပါယ် တီ. ခုဝ်, အုဝ် အိူပ် မဲ.”
27 ဇဝ် ယေဆူ ဟဲ့ ဟွတ့် ဆာခိုဝ် ပါယ် တီ, အန် ဝီ တဝ်း ဒီ ဂေ အီ ကွယ် ဒူပ် အန်, “ဂုန့် အုဝ် ဟဲ့ အာပ် ဒွါ တူတ့် ဒွန် မျုဝ် ဒီ အုဝ်, တဲး အုဝ် ကော နပ် တူတ့်. န့ မိူဝ် တူ မိုဝ်း အာဆေ အီ နပ် ဂွန် ဇဝ်ဖြာ. န့ မုး မီ ဂုန့် အုဝ် အီ နပ် လွင် ဂွန် အန်. န့ မိူဝ် တူ မိုဝ်း အာဆေ အီ နပ် ဇဝ်ဖြာ အီ မုး ဂုန့် အုဝ်. န့ မုး မီ ဂွန် အန် အီ နပ် ဂုန့် အန်. ဘော ဂေ ဒူအီ အီ ပွိုန် ယိုဝ် ဂြုဝ်း ပီ ကာလာင် ဂွန် ဇဝ်ဖြာ လွင် ဂုန့် အန်, ဘော ဂေ ဒီ နပ် ဇဝ်ဖြာ အီ မုး ဂုန့် အုဝ်.”
28 ပန် တီ ဇဝ် ယေဆူ ဝီ တဝ်း, “ဘေ ဒူအီ အီ ပီ ဒူအီ အီ ဟဲ့ နုန် ဒီ ဘူင် ဂါန်, ဘေ ဒူအီ အီ ပီ ဒူအီ အီ ဂွတ် ကြုဝ် စန်, တဲး ဘေ တး ဒူပ် အုဝ်. အုဝ် ဒီ တဲး ဘေ ပီ ဒူအီ အီ ဒီလှဝ်, မိုဝ်း ဂျာမ်ဆာ.
29 တဲး ဘေ ဒူပ် အုဝ်, ဟေန် အီ ဘွတ် ဒီ အုဝ်, တဲး န့ ပီ မာမက် စှိုပ် အဲ့မဝ် တဲး အန် လာက် လဝ်. အုဝ် တူ စ်ု ဘေ ဘူင် စန်. အုဝ် မိူဝ် မိုဝ်း နဝ်း နှိမ်. ခုဝ်, ဆေ ဘေ ဒူပ် အုဝ်, န့ တဲး နဝ်း ဘေ ဒီလှဝ်.
30 ဆေ ဘေ ဒူပ် အုဝ်, န့ ပီ အဲ့မဝ် ပီ စှိုပ် အီ ဒီ မာမက်. ပီ စ်ု အုဝ်, န့ ငှိုယ် ဘူင်. ဆေ ဘေ ဒူပ် အုဝ်, န့ ဘော ပီ အုဝ် ဒွါ ကြုဝ်, တဲး ဘေ ပး. ကြုဝ် တီ, အန် န့စိုဝ်, အာဝ် စန်.”

MAT 12
1 ဝါယ် အန် တီ န့ ဝီ ဇမ် ဆီငဲ ဒီလှဝ်. ဘော ဇဝ် ယေဆူ ဘော ဒီဘဲ အန် ဟာဝ် ဒူပ် ဂြဲင် ခဲင် မာန် ခဝ်ချုင်. ကူပ် ဟဲ့ ကာပြာန့် ဂေ ဒီဘဲ အန် ပီ ဒီ ဟူမ်, ဂေ ဝီ စုး ဒီ ဆီကတ် ကာယူင့် အန်, တဝ်း ဒီ ဟူမ်.
2 ဂေ ဒူအီ ခဲင် ဖိုင် ဖာရီဆဲ မင် အီ, ဂေ ဘော ယိုဝ် ဒီဘဲ ဇဝ် ယေဆူ ဘူင် ပါယ် တီ, ဂေ ဝီ တဝ်း ဒီ ဇဝ် ယေဆူ, “မဲ ယွတ် ဒီဘဲ မဲ. ဂေ ဘူင် ပီ တူ တဲး ဒါရာ အေ ဘူင် ဒေါ မုး ဆီငဲ ဒီလှဝ်.”
3 ဇဝ် ယေဆူ ဝီ ဝျီ့ ဂြုဝ်း တီ. အန် တဝ်း, “အုဝ် ထာင်, ဘေ တူ ဒွိုမ် တိး ခဲင် ဘပ် ဇဝ်ဖြာ လွင် ပဲ့ ဟဲ့ ဘူင် အာဒါဝိတ် တွိုန်. ဘော အန် ဘော ဒူအီ အီ ဒူပ် အန်, ဂေ ကာပြာန့် ကာဆဝ် ပီ ဒီ ဟူမ်.
4 ဒေါ အန် တီ ဂေ လိုပ် ခဲင် ကာင် ဒူင် ကြိုပ် ဂေ ဇဝ်ဖြာ, ဝီ ဟူမ် ခါမုန် ပီ ဘ့လေး အီ ဒီ အာတ့် ဇဝ်ဖြာ. ဒါရာ တူ တဲး ဂေ ဟူမ် ခါမုန် တီ. မီ ဂေ ဒူအီ အီ လှူ ဒီ ဇဝ်ဖြာ အီ ပွိုန် ဟူမ်.a
5 န့ ပီ, ဘော လွင် ဒါ အီ လှူ ဒီ ဇဝ်ဖြာ ဘေ တူ ဒွိုမ် တိး. ဆေ န့ မိုဝ်း ဒူအီ အီ တး လှူ ဒီ ဇဝ်ဖြာ ဒေါ မုး ဆီငဲ ဒီလှဝ်, ဂေ မိူဝ် နပ် ဒီ လှူ ဒွါ. န့ ပီ ဘော ဂေ ဒါ အီ လှူ ဒီ ဇဝ်ဖြာ အီ ကွယ် ခဲင် ဟုဝ် ဇဝ်ဖြာ, ဂေ တူ ကမ် ဆီငဲ ဒီလှဝ်, ဂေ ဘူင် ဂါန်. န့ ယီ တူ ဘဲန် မှာပ် ဒီ ဂေ.
6 အုဝ် တဝ်း ဒီ ဘေ, အုဝ် ကွယ် ရိုမ် ဒူပ် ဘေ ဒေါ တီ နီ. ဆေ ဘေ ဘူင် ခဲ့ ပီ ကာလာင် အုဝ် ဒီ ဘေ, အာရေ အန် ဟဲ့ တာင် လွှိုမ် ဒူပ် ဘေ ဒါရာ. န့ ဘော တာင် လွှိုမ် ပီ လုဝ် ဘူင် တူ ဘူင် ဘေ ခဲင် ဟုဝ် ဇဝ်ဖြာ.
7 ခဲင် ဘပ် ဇဝ်ဖြာ န့ ဘော တဝ်း, ‘ဆေ ဘေ လှူ ဒုဝ် ဆတ်ဒါဝါ အီ ဒုဝ့် ခဲင် ငဝ်, န့ လဝ့် နဝ်း အုဝ်. ဆေ ဘေ ယီ ကာဝေ အီ, အာရေ အန် တာင် လွှိုမ် လှူ ဘေ ဒီ အုဝ် ဘဲန် မျုဝ် ဘဲန် မျုဝ်.’ ဆေ ဘေ ဟီ နပ် လွင် ဒါင် ဂြုဝ်း တီ, ဘေ တူ တဝ်း လွင် ဒီဘဲ အုဝ် ဂေ ဝဲန် ဒါရာ ဇဝ်ဖြာ. ဂေ တူ မိုဝ်း မှာပ် ဇိုဝ် တီ.
8 ခုဝ်, န့ မုး အုဝ်, အီ ဟဲ့ ဘဲန် ဂွန် ဒူအီ, အုဝ် မုး ဒါ ကာညာ အီ အိုပ် ဆီငဲ ဒီလှဝ်.”
9 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ.
10 ခဲင် ဇူင် တွိုန်, န့ မိုဝ်း ဒူအီ အူ ဝီ, ဒဲ အန် ဟဲ့ ယမ် ဘ့လာက်. ဂေ အီ ကွယ် ခဲင် ဇူင်, ဂေ ဆီ ဖျာက် ဇဝ် ယေဆူ. ခုဝ်, ဂေ ဝီ ဒီမွှတ် အန် တဝ်း, “ဆေ အီ ပီကဲန် ဒူအီ ဆဝ် ဒေါ မုး ဆီငဲ ဒီလှဝ်, န့ ဒူပ် တူ ဒူပ် ဒါရာ ဇဝ်ဖြာ.း”
11 ဇဝ် ယေဆူ ဝီ တဝ်း ဒီ ဒူအီ ဘောကာဂ့လျီတ်, “ဆေ ဒူအီ အူ ဝီ မိုဝ်း မာဘူ အူ ဒုဝ် အီ စုဝ်း ခဲင် ကာဒဝ် ဒေါ မုး ဆီငဲ ဒီလှဝ်, ဘေ ထာင်, အန် ဒီ တူ ဟာဝ် ဒိုဝ်း လေး မာဘူ အန် တီ.း
12 ဆေ န့ ယီ မုး ဒူအီ, ငဝ်း အန် ဟဲ့ တာင် လွှိုမ် မာဘူ. ခုဝ် အန် တီ ဆေ ဒူအီ အူ ဝီ စွယ် ပေါ အူ ဝီ ဒေါ မုး ဆီငဲ ဒီလှဝ်, အန် ဒူပ် ဒါရာ. န့ တူ ဘဲန် မှာပ် ဒီ အန်.”
13 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဂေ, အန် ဝီ ကာလာင် ဒီ ဒူအီ ဆဝ် တွိုန်, “မဲ စုဝ့် ဒဲ မဲ.” ဒူအီ တွိုန် မိူဝ် စုဝ့် ဒဲ အန်. ဟဲ့ ဟွတ့်, ဒဲ အန် ဟဲ့ ကဲန်, ဟဲ့ ပီ ပေါ အူ ဘ့လာက်.
14 ဂေ ဒူအီ ခဲင် ဖိုင် ဖာရီဆဲ, ဂေ ယီ လေး ခဲင် ဇူင် တွိုန်, ခြာမ် ဒီ ငဝ်း ယမ် ဇဝ် ယေဆူ, လာယ် ဆင်ချာင်, မှဝ် ဂေ ဒီ ပါယ် ဒီ ဘူင် တဲး ဂေ ပွိုန် ဒီ ငဝ်း ဝဲန် ဇဝ် ယေဆူ.
15 ဇဝ် ယေဆူ ဘော နပ် လွင် ဆီ ငဝ်း ယမ် ဂေ ဒီ အန်, အန် ဝီ လေး ဒူင် ကွယ် အန် တွိုန်, ဝီ ဟာဝ် ပေါ အူ ပ့လုဝ့်. ဒူအီ ဂေ ကိူန် ဝီ ဒူပ် အန်. အန် ဘော ပီကဲန် ဒူအီ ဆဝ် ဒွန် အီ အီ ကွယ် ကာတဲ ဂေ.
16 အန် ဝီ စ်ု ဂေ, ကွဲ့ တဲး ဂေ ကာလာင် ဒီ အီ ဟဝ် လွင် အာဆေ အန် မုး.
17 ဇဝ် ယေဆူ ကာလာင် ဂြုဝ်း တီ, ကူပ် ပဲ့ ဟဲ့ ဒဲမ် အုန် အာအီဆာယ တွိုန် လွင် အီ ဒီ တး ချွတ် ဒူအီ. အန် ဟဲ့ ဒဲမ် အုန် ဂြုဝ်း ဇဝ်ဖြာ ပါယ် နီ, “ဒူအီ တီ, အန် မုး ဒဲစေန့် ပီ ရဝ်း အုဝ်. အန် ဘော မုး အီ ပီ ရွက့် အုဝ်, အီ ဒီ ဘူင် တဲး န့ လဝ့် နဝ်း အုဝ်.
18 အုဝ် ဒီ ဒွါ နဝ်း ဖွိုမ် အုဝ် ဒီ အန်. အန် ဒီ ဘော ဘျ ဒီ ဒူအီ အာမျုဝ် ဟဝ် လွင် ဒါရာ ဇဝ်ဖြာ အီ မှာန် အီ မွှိုမ်.
19 အန် မိူဝ် တူ ထဲန့် တူ ဒတ် တာင်. အာဝ် ပွိုန် ယိုဝ် အန် ဒတ် ဒဲင် ဂြး.
20 ဆေ ဒူအီ ဇမ် ဒုက်, ဆေ ဂေ ပီ ဂ့လူင့် အီ ကာဘက် ဟွယ်, အန် တူ ဝီ ဝဲန် ဂေ. ဆေ ဒူအီ ဒီလှး ပီ န့ကိုဝ် ငဝ် အီ ဆီ ဒိုက် ဒီ ဆဲ ငဝ် အွမ်,bအန် တူ ဘျတ် တဲး န့ ယတ်. အန် ဒီ ဘူင် ပါယ် တီ, တဲး န့ ကော ဇမ် အာခြာဝ် ဒေါ နပ် ဂေ ဒူအီ ဘောကာဂ့လျီတ် လွင် ဇဝ်ဖြာ ချွတ် ဂေ. ခဲ့ မိုဝ်း ရန်ဆူ အန်, အီ တူ ဆီ တဲး အီ နပ် လွင် အန် တီ, အန် ဒီ ဘော အွင် တူတ့်.
21 ဂေ ဒူအီ အာမျုဝ် ဟဝ် အီ ကွယ် ဒဲင် ကာဒါယ်, ဂေ ဒီ ဘော နပ် ဆီချာ လွင် အန်. ခုဝ်, ဂေ ဒီ ဘော နှဝ့် န့ဒဝ့် အန်, တဲး အန် ချွတ် ဘော ဂေ.” ပါယ် တီ ဟဲ့ ဒဲမ် အုန် ဒီ အာတ့် လွင် ဇဝ် ယေဆူ ခဲင် ဘပ် ဇဝ်ဖြာ. ပါယ် တီ အန် မိူဝ် ဘူင်.
22 ပန် တီ န့ မိုဝ်း ဒူအီ အူ ဝီ, အီ မိုဝ်း ကာနမ် ခဲင် ဒုဝ် ဘူင့် အန်. အန် တူ နပ် ဒီ ကာလာင် ဂြုဝ်း. ဘော ငါယ် အန် ဟဲ့ အပ်. ဂိုက် အန် တး တိုယ် ဒူအီ တီ ဒီ ဇဝ် ယေဆူ. ဇဝ် ယေဆူ ပီကဲန် အန်, တဲး အန် ဝီ ပွိုန် ဒီ ကာလာင် ဂြုဝ်း, တဲး ငါယ် အန် ဝီ ပွိုန် ဒီ ယိုဝ်.
23 ဂေ ဒူအီ ယီ အာမ် ကာဆဝ်. ဂေ ဝီ တဝ်း, “အော, ယေ တူ နပ် ဒူအီ တီ, ယုဝ် န့ မုး လှုက်လှာန် အာဒါဝိတ် တွိုန် အီ ချွတ် ဒူအီ.”
24 ဂေ ဒူအီ ခဲင် ဖိုင် ဖာရီဆဲ, ဂေ ယီ ထူမ် ဂြုဝ်း တီ, ဂေ ဝီ တဝ်း, “န့ မုး ပွုန် ဘုဝ် ကာနမ် အီ စိူဝ် ဘေဆေဘူ, အီ တဲး အန် ဆုတ့် ကာနမ် လေး ခဲင် ဒုဝ် ဘူင့် အီ ဟဝ်.”
25 ဇဝ် ယေဆူ ယီ နပ် ပီ ဇေန့်ဇာ ဂေ. အန် ဝီ တဝ်း ဒီ ဂေ, “ဆေ န့ မိုဝ်း မိူင် အူ မိူင်, ဂေ ဒူအီ အီ ကွယ် ခဲင် မိူင် တီ ဟဲ့ လာယ် ကာယဝ်း, လာယ် ကာဂုဝ်း, မိူင် တီ, န့ ဒီ လိုဝ်. အာဝ် ပွိုန် ကွယ်. န့ဟူမ် ဒူအီ ဘော ပါယ် တီ. ဆေ ဂေ အီ ကွယ် အူ န့ဟူမ် လာယ် ကာယဝ်း, န့ ဒီ ဘော လိုဝ် တူတ့်.
26 ဆေ ကာနမ် အီ စိူဝ် ဆာတာန် ဝီ လာယ် ကာလုတ့် ဒီ ဂေ ကာနမ် ခဲင် ဖိုင် အန်, န့ ပီ အန် ကာဂုဝ်း ဒီ ဒုဝ် အန်. မိူင် ပီ အိုပ် အန် အာဝ် ပွိုန် ကွယ်.
27 ဘေ တဝ်း, အုဝ် ဒိုဝ်း ပွုန် ကာနမ် ဘေဆေဘူ တွိုန်, ဆုတ့် ကာနမ် လေး ခဲင် ဒုဝ် အီ. ဆေ အုဝ် ဘူင် ပီ တဝ်း ဘေ တီ, တဲး ဘေ ယွတ် ဂေ ဒူအီ ခဲင် ဖိုင် ဘေ. ဘော ဂေ ဟဲ့ ဒိုဝ်း ပွုန် ဇိုဝ် တီ, ဆုတ့် ကာနမ် လေး ခဲင် ဒုဝ် ဘူင့် အီ ဟဝ်. န့ ယီ မုး ဒူအီ ဂေ တီ, ဂေ ဒီ ဝီ ဆုင်ဖျာတ် လွင် ဂြုဝ်း ဘေ, တဝ်း န့ တူ မှာန်.
28 ဆေ န့ ယီ မုး နဝ်း ဖွိုမ် ဇဝ်ဖြာ, အီ တဲး အုဝ် ဆုတ့် ကာနမ် လေး ခဲင် ဒုဝ် ဘူင့် အီ, န့ လိုဝ်း ဆီချာ လွင် မိူင် ပီ အိုပ် ဇဝ်ဖြာ. အန် ဇဝ် ဟဲ့ ဟွတ့် တး ဇမ် ဒူင် ကွယ် ဘေ, တဲး အန် အိုပ် တူတ့် ဒွန် မျုဝ် ဒဲင် ကာဒါယ် နီ.
29 အုဝ် တဝ်း ဒီ ဘေ အူဖာမာ အန် ပေါ အူ မျုဝ် လွင် အိုပ် အုဝ် ဘုဝ် ကာနမ်. ဆေ န့ မိုဝ်း ဒူအီ အီ မိုဝ်း ပ့လူမ် တာင်, ဒါ ပြာ တူ ပွိုန် ဟာဝ် ဆိူဝ်, လိုပ် ခဲင် ကာင် အန်, ဒိုဝ်း ဟာဝ် ကြုဝ်ကြာမ် ဒူအီ တီ. အန် လုဝ် မှေတ့် ဒါ ကာညာ ကာင် အီ မိုဝ်း ပ့လူမ် တာင် တွိုန် ဘော ပက် အန် ဒီ အာတ့်. ဟဲ့ ဟွတ့်, အန် ကော ဒီ ပွိုန် လိုပ် ဒိုဝ်း ကြုဝ်ကြာမ် ခဲင် ကာင် တီ.
30 အာဆေ တူ ဖြူမ် အုဝ်, န့ ပီ, အန် ဘဲန် ရန်ဆူ အုဝ်. အာဆေ တူ ဒဲ့ အီ ဟဝ် တး ကာဇု ဒူပ် အုဝ်, န့ ပီ အန် ဟဲ့ ဆုတ့် ဂေ လေး ဒူင် ကွယ် အုဝ်.
31 ခုဝ်, အုဝ် တဝ်း ဒီ ဘေ, ခဲ့ မိုဝ်း မှာပ် ဘဲန် မျုဝ် ဘဲန် မျုဝ် ပီ ဘူင် ဒူအီ ဘော ဂြုဝ်း စီစိဝ် ပီ ကာလာင် ဂေ ဒွန် မျုဝ် လွင် ဇဝ်ဖြာ, ဇဝ်ဖြာ ဒီ ဘ့လွာ့ ဝဲန် မှာပ် ဇိုဝ် တီ. ဆေ န့ ယီ မိုဝ်း ဒူအီ, ဆေ အန် ကာလာင် နာ စီစိဝ် လွင် နဝ်း ဖွိုမ် ဇဝ်ဖြာ, မှာပ် ဇိုဝ် တီ, ဇဝ်ဖြာ တူ ဘ့လွာ့ ဝဲန် ဒေါ မှဝ်. အာဆေ ဘူင် မှာပ် ဇိုဝ် တီ, အန် လုဝ် ခမ် ဆေဆေ မှာပ် အန် တီ.
32 ဆေ န့ ဘော မိုဝ်း ဒူအီ, အီ ကာလာင် နာ တူ မွှိုမ် လွင် အုဝ်, အီ ဟဲ့ ဘဲန် ဂွန် ဒူအီ, ဇဝ်ဖြာ ဒီ ဘ့လွာ့ ဝဲန် မှာပ် အန် တီ. အာဆေ ယီ ကာလာင် နာ တူ မွှိုမ် လွင် နဝ်း ဖွိုမ် ဇဝ်ဖြာ, ဇဝ်ဖြာ တူ ဘ့လွာ့ ဝဲန် မှာပ် အန် တီ ဒေါ မှဝ်. ဘော ဇာတ် နီ, ဘော ဇာတ် ဒီ တး, ဇဝ်ဖြာ တူ ဘ့လွာ့ ဝဲန် မှာပ် တီ.”
33 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း, “ဆေ န့ မိုဝ်း ဟေ အူ ကာဒင်, ဆေ ဘေ လိုမ်လာ ဟေ တီ တဲး အန် မွှိုမ်, ဘော ဘ့လေ အန် ဒီ မွှိုမ်. ဆေ ဘေ တူ လိုမ်လာ ဘော တဲး ဟေ တီ လိုဝ်, ဘော ဘ့လေ အန် ဒီ လိုဝ်. ပါယ် တီ, ဆေ ဘေ ယိုဝ် ဘ့လေ အီ ကွယ် ဒီ ဟေ, ဘေ ဒီ ဘော နပ်, ဟေ တီ ဟဲ့ မွှိုမ် တူ မွှိုမ်.
34 ဘေ ယီ ပီ ဂွန် ဟန့် ငျီန်. ကူပ် တူ မွှိုမ် ဘေ, ဘေ တူ ပွိုန် ကာလာင် ဂြုဝ်း အီ မွှိုမ်. ခုဝ်, မာဆေ အီ ကွယ် နုဝ့် ခဲင် နဝ်း ဒူအီ, မူတ့် အန် မိူဝ် နပ် ဒီ ကာလာင် လွင် အန် တီ.
35 ဆေ န့ မိုဝ်း ဒူအီ မွှိုမ်, ခဲ့ ကွယ် နာ မွှိုမ် ခဲင် နဝ်း အန်, န့ ဒီ ဘော လေး. ဆေ န့ ယီ မိုဝ်း ဒူအီ တူ မွှိုမ်, န့ ဒီ လေး ခဲ့ ကွယ် အီ တူ မွှိုမ် ခဲင် နဝ်း အန်.
36 အုဝ် ယီ တဝ်း ဒီ ဘေ, ဆေ ဇဝ်ဖြာ ဒီ ဆုင်ဖျာတ် အာမူ ဒူအီ ဒွန် အီ, ဂေ ဒီ လုဝ် ကာလာင် ဂြုဝ်း ပဲ့ ဟဲ့ ဒွိုမ် ကာလာင် ဂေ. ဂြုဝ်း တီ ဒွန် ဒဲ အီ တူ မိုဝ်း ဒီခုဝ်, ဂေ လုဝ် ကာလာင်, မှဝ် န့ ပါယ် ပီ ကာလာင် ဂေ ဂြုဝ်း တီ.
37 ခုဝ်, န့ မုး ဂြုဝ်း ပီ ဒွိုမ် ကာလာင် ဘေ အီ တဲး ဇဝ်ဖြာ ဘ့လွာ့ ဝဲန် မှာပ် ဘေ. န့ ဘော မုး ဂြုဝ်း ဘေ အီ တဲး ဇဝ်ဖြာ ဒမ် မှာပ် ဘေ.” ခဲ့ တီ ဇဝ် ယေဆူ ကာလာင် ဒီ ဂေ ဒူအီ ခဲင် ဖိုင် ဖာရီဆဲ တွိုန်.
38 ဝါယ် အန် တီ န့ ဝီ မိုဝ်း ဒူအီ ခဲင် ဖိုင် ဖာရီဆဲ မင် အီ ဘော ဂေ ဒါ ဆာရာ အီ မာနုဝ် ဒါရာ ယူဒါ မင် အီ. ဂေ ဝီ တဝ်း ဒီ ဇဝ် ယေဆူ, “ဆာရာ, ယေ ဆီ ယိုဝ် မဲ ဘူင် နာ မွှိုမ် အာမ် ကာဆဝ်, တဲး န့ ဘျ ပွုန် မဲ.”
39 ဇဝ် ယေဆူ ဝီ တဝ်း, “ဘေ ဒူအီ ဇာတ် နီ, ဘေ ဟာယ်. ဘေ ဘော ဝဲန် ဇဝ်ဖြာ, ဝီ ဒူပ် ဒါရာ ဘဲန် မျုဝ် ဘဲန် မျုဝ်. န့ ပီ ပီ ဘူင် ဂေ အီ လုတ့် အီဘိုန့်. ဘေ တူ ညှိုမ် ဂြုဝ်း အုဝ်, ယီ မှာန့် အုဝ် ဘူင် နာ မွှိုမ် အာမ် ကာဆဝ်, တဲး ဘေ နပ် လွင် ပွုန် အုဝ်. ဇဝ်ဖြာ ဟဲ့ ဟွတ့် ဘူင် နာ မွှိုမ် အာမ် ကာဆဝ် ဒီ ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာယုဝ်နာ တွိုန်. အာတီ ဟဲ့ ဘျ လွင် အုဝ်. ဒဲင် တီ အာဝ် မိုဝ်း ပီ ဒီ ဘျ ဒီ ဘေ.
40 ဒါ အာယုဝ်နာ တွိုန်, အန် ဟဲ့ ဒွိုမ် ကွယ် ခဲင် ဝတ့် မာဂါ အီ တာင် ကာဆဝ်. အာဒါ အူယ် ဆီငဲ ဒီ အူယ် မှိုဝ် အန် ဟဲ့ ကွယ် ခဲင် ဝတ့် မာဂါ တာင် တွိုန်. ပါယ် တီ ဘော အုဝ်, အီ ဟဲ့ ဘဲန် ဂွန် ဒူအီ, အုဝ် ဒီ ဘော ကွယ် ခဲင် ကာဒဝ် ဘာရေဝ် အာဒါ အူယ် ဆီငဲ ဒီ အူယ် မှိုဝ်.
41 ဆေ ဇဝ်ဖြာ ဒီ ဆုင်ဖျာတ် အာမူ ဒွန် အီ, န့ ဒီ မိုဝ်း ဂေ ဒူအီ အီ ဒွိုမ် ကွယ် ခဲင် မိူင် နီနီဝေ တွိုန်, ဂေ ဒီ ဘော ဒမ် မှာပ် ဒီ ဘေ ဒူအီ အီ ကွယ် ဇာတ် နီ. ဂေ ဒီ ဘော ဖျာက် ဘေ, တဝ်း ဘေ တူ မွှိုမ်. ခုဝ်, ဂေ ဟဲ့ ထူမ် ဂြုဝ်း အာယုဝ်နာ တွိုန်, ဝီ လှုဝ်း မှာပ် ဂေ, ဝီ ဝဲန် နဝ်း ဘြိမ် ဂေ. မာလဲ, ဘေ ဒူအီ ဇာတ် နီ, ဘေ ဟဲ့ ပွိုန် ထူမ် ဂြုဝ်း အုဝ်, အီ ဟဲ့ တာင် လွှိုမ် အာယုဝ်နာ တွိုန်. ဘေ ယီ တူ ညှိုမ်.
42 ဒေါ မွိုန်, န့ ဘော မိုဝ်း နာင် ဟောခမ်, အီ ကွယ် ခဲင် မိူင် နာ တေတ့်. အန် ဟဲ့ လေး ခဲင် မိူင် အန်, အီ ဟဲ့ တူင့် ကာဆဝ်, ဇမ် မိူင် အာဆာလုဝ်မုဝ် တွိုန်, တဲး အန် ပွိုန် ဒီ ယိုဝ် ဒီ ထူမ် အာငျာန် အာဆာလုဝ်မုဝ်. ဘော အန် ဒီ ဖျာက် ဘေ ဒီ အာတ့် ဇဝ်ဖြာ ဒေါ ဆုင်ဖျာတ် ဇဝ်ဖြာ အာမူ ဒွန် အီ. ဘော အန် ဒီ တဝ်း, ဘေ တူ မွှိုမ်. ခုဝ်, ဘေ ဟဲ့ ပွိုန် ဒီ ထူမ် ဂြုဝ်း အုဝ် အီ မိုဝ်း အာငျာန် လွှိုမ် အာဆာလုဝ်မုဝ် တွိုန်. ဘေ ယီ တူ ညှိုမ်.
43 ဘေ ဒူအီ ဇာတ် နီ, ဘေ ဟာယ် ကာဆဝ်. ဘေ ပီ ဒူအီ အီ မိုဝ်း ကာနမ် ခဲင် ဒုဝ် ဂေ. ဆေ ကာနမ် လေး ခဲင် ဒုဝ် ဘူင့် ဒူအီ, အန် ဝီ ဟာဝ် ဝိန် ဒီလဲ ခဲင် ဒူင် ကာဟဝ်း, တဲး အန် ဟြေတ့် ဒူင် ဒီ ပွိုန် ကွယ် အန်, ယီ တူ ယိုဝ်.
44 ဟဲ့ ဟွတ့်, အန် ဝီ တဝ်း, ‘အုဝ် ဒီ ဝီ ဝေန့် လိုပ် ခဲင် ဒူင် ကွယ် ဘြိမ် အုဝ်.’ န့ ပီ, အန် ဝီ ဝေန့် ခဲင် ကာင် အန်. ဒေါ ဇမ် အန် ခဲင် ဒူင် ကွယ် ဘြိမ် အန်, အန် ဝီ ယိုဝ်, ဒူအီ တွိုန် ဟဲ့ ဟွတ့် ဘိး ကာင် အန်, ဟဲ့ ဟွတ့် ဘူင် တဲး န့ ဆီဂြး တူတ့်.
45 ပန် တီ အန် ဝီ ဟာဝ် ဝီ ဒဲ့ ကာနမ် ပေါ ဘူ ဒုဝ် အီ ဟာယ် လွှိုမ် အန်, တဲး ဂေ တး ဒူပ် အန်, တဲး ဂေ ဘောကာဂ့လျီတ် ဝီ လိုပ် ကွယ် ခဲင် ကာင် ဘြိမ် တွိုန်. န့ ယီ မုး ဒူအီ ဝီ ပီ လိုပ် ကွယ် ဂေ တွိုန်, အန် ဝီ ဇမ် ဒုက် လွှိုမ် ခါ အာတ့်.”
46 ဒေါ ကာလာင် ဇဝ် ယေဆူ ဂြုဝ်း ဇိုဝ် တီ ဒွန် မျုဝ် ဒီ ဂေ ဒူအီ ကိူန်, န့ မိုဝ်း မာ ဂေ ဝါ အန်, ဂေ ကွယ် နာ ရေတ့် ကာင် ဒူင် ကွယ် ဇဝ် ယေဆူ တွိုန်. ဂေ ဆီ ကာလာင် ဂြုဝ်း ဒီ အန်.
47 ဒူအီ အူ ဝီ ဝီ တး ကာလာင် ဒီ ဇဝ် ယေဆူ. အန် တဝ်း, “မာ မဲ ဂေ ဝါ မဲ, ဂေ ကွယ် နာ ရေတ့် ကာင်. ဂေ ဆီ ကာလာင် ဂြုဝ်း ဒီ မဲ.”
48 ဇဝ် ယေဆူ ဝီ တဝ်း ဒီ ဒူအီ တွိုန်, “အာဆေ မုး မာ အုဝ် ဂေ ဝါ အုဝ်.း”
49 ဟဲ့ ဟွတ့်, အန် ဝီ နှဲ ဒီဘဲ အန် ဝီ တဝ်း, “ဒူအီ ဂေ နီ, ဂေ ပီ မာ အုဝ် ဂေ ဝါ အုဝ်.
50 ခုဝ်, အာဆေ အီ ဘူင် အီ လဝ့် နဝ်း ဂုန့် အုဝ် အီ ကွယ် ခဲင် ဂါင်ဟြာဝ်, ဂေ ပီ မာ အုဝ် ဂေ ဝါ အုဝ်.”

MAT 13
1 ဆီငဲ တီ, ဇဝ် ယေဆူ ဝီ လေး ခဲင် ကာင် တွိုန်, ဝီ ဟာဝ် ဇမ် ခူပ် ဘာင် အိုမ်, ဝီ တုတ့် ဒီ တီ.
2 န့ ယီ မိုဝ်း ဒူအီ ကိူန် ကာဆဝ် တး ကာဇု, ကွယ် ကော ရူပ် အန်. ခုဝ်, အန် ဝီ လိုပ် တုတ့် ခဲင် ရိုဝ်, တဲး ဂေ ဒူအီ ကိူန် ကွယ် ဒီ ခူပ် အိုမ်.
3 ဟဲ့ ဟွတ့်, အန် ဝီ ကာလာင် အူဖာမာ ဘဲန် မျုဝ် ဘဲန် မျုဝ် ဒီ ဂေ. အန် တဝ်း, “န့ ဟဲ့ ဒွိုမ် မိုဝ်း ဒူအီ အူ ဝီ, အန် ဟာဝ် ဘြတ် ဆီမာ ငှုဝ်.
4 ဒေါ ဘြတ် အန် ဆီမာ ငှုဝ် တွိုန်, ဆီမာ ငှုဝ် မင် ဘူင့် စုဝ်း ဒီ ခူပ် န့တေန့်. မာဆိမ် ဘော တး ဇုဝ့် ဟူမ် အူ ဇေန့်.
5 ဆီမာ ငှုဝ် မင် ဘူင့် ဘော စုဝ်း ဒဲင် မာဝ်, အီ မုး ကာဒါယ် ဒီဟြေဝ် နာ ဒဲင်. န့ ဘော လတ့် အူ ဇေန့် ကူပ် ဒီဟြေဝ် ကာဒါယ်.
6 ဆီငဲ ဟီ ဆောဒါတ်, န့ ဘော ကြဲ ဒီ ဟျီ့. ခုဝ်, ရျီး အန် တူ ပွိုန် ဒီ ဟာဝ် ခဲင် ကာဒါယ်.
7 ဆီမာ ငှုဝ် မင် ဘူင့် ဘော စုဝ်း ဒဲင် ကာဒါယ် အီ မိုဝ်း ဒဝ် မာအာတ့်. ဒဝ် မာအာတ့် ယီ ကြဲ ဒီ တာင်, ဝီ ယာပ် ငှုဝ်, တူ တဲး န့ မိုဝ်း ကာယူင့် အန်.
8 ဆီမာ ငှုဝ် မင် ဘူင့် ဘော စုဝ်း ဒဲင် ကာဒါယ် ဘွတ်, တဲး န့ ဘဲန် ငှုဝ် ကာမာယ် အီ လေး အူ မာယဝ်း ဘုန်, ဒဝ် ဂိုဝ် ဘုန် ဘော အူယ် ဂိုဝ် ဘုန်.
9 အာဆေ မိုဝ်း ဟျုဝ့် အီ နပ် ဒီ ထူမ်, တဲး အန် ထူမ် ဂြုဝ်း အုဝ် နီ.”
10 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒီဘဲ အန် ဝီ တး ချြီ့ အန်. ဂေ ဝီ ဒီမွှတ် အန် တဝ်း, “ဒေါ မာနုဝ် မဲ ဂေ ဒူအီ ကိူန်, မှဝ် န့ ပါယ် ပီ ကာလာင် မဲ ဂြုဝ်း အူဖာမာ ဒီ ဂေ.း”
11 ဇဝ် ယေဆူ ဝီ တဝ်း, “အုဝ် ဟဲ့ တဲး ဘေ နပ် ဆီချာ လွင် အာခြာဝ် ပီ ဒီ အိုပ် ဇဝ်ဖြာ ကာဒါယ် နီ. ပီ တူ ဒွိုမ် နပ် အာဆေ, အုဝ် ဟဲ့ တဲး ဘေ နပ်. အာဝ် မုး ဂေ ဒူအီ ကိူန် အီ ဒီ နပ် လွင် အန် တီ.
12 အာဆေ ဆီ နပ် ဆီချာ လွင် ဇဝ်ဖြာ, အန် ဒီ ဘော ကြဲ ဒီ နပ် ကာပွါ, တဲး အန် ပီ ဒူအီ အီ ပွိုန် ကိူန် ကာဆဝ် ကြုဝ် အန်. အာဆေ ယီ တူ မိုဝ်း နဝ်း ဆီ နပ် လွင် ဇဝ်ဖြာ, အန် ဒီ ဘော ပိဝ် တူတ့် ဒွန် မျုဝ် ပီ ဒွိုမ် ထူမ် အန် လွင် အန် တီ, တဲး န့ ပီ, အီ ဟဝ် ဒီ တး ဒိုဝ်း ဝဲန် ကြုဝ်ကြာမ် အန်.
13 ခုဝ်, အုဝ် ကာလာင် ဒီ ဒူအီ ကိူန်, တဲး န့ ဘဲန် အူဖာမာ. ပါယ် တီ ဂေ ဟဲ့ ပွိုန် ယိုဝ်, ယီ တူ လိုဝ်း ဆီချာ ဒီ ဂေ. ဂေ ဘော ပွိုန် ထူမ် ဂြုဝ်း, ယီ တူ ကာလှုး ဒီ နဝ်း ဂေ.
14 လွင် ဂေ ဒူအီ ဇိုဝ် တီ အာအီဆာယ တွိုန် ဟဲ့ ဒွိုမ် ဒဲမ် အုန် တဝ်း, ‘ဘေ ဒီ ဘော ထူမ် ဆေဆေ, န့ ယီ တူ လိုဝ်း ဒီ နဝ်း ဘေ ဒေါ မှဝ်. ဘေ ဒီ ဘော ယွတ် ဆေဆေ, ယီ တူ ယိုဝ် ဆီချာ ဒေါ မှဝ်.
15 ခုဝ်, နဝ်း ဂေ ဒူအီ တီ ဟဲ့ ဒိူဝ်, တူ နပ် ဒီ ဘျွင်. ဟျုဝ့် ဂေ တူ ဘော နပ် ဒီ ထူမ်. ဂေ ဘော ကာဘိတ် ငါယ် ဂေ, တူ တဲး ဂေ ယိုဝ်. ဆေ ဂေ တူ ဘူင် ပါယ် တီ, န့ ဒီ ဘော လိုဝ်း ဒီ ငါယ် ဂေ. ဂေ ဒီ ဘော ပွိုန် ဒီ ထူမ်, တဲး န့ ဆီဘြုဝ်း. ဟဲ့ ဟွတ့်, န့ ဒီ ဘော လိုပ် ခဲင် နဝ်း ဂေ, တဲး ဂေ ဘျွင် နဝ်း ဂေ. ဆေ ဂေ ဘူင် ပါယ် တီ, အုဝ် ဒီ ဘော ဘ့လွာ့ ဝဲန် မှာပ် ဂေ, တဲး န့ ပီ ဒူအီ ဆဝ် ဟဲ့ ကဲန်.’ ခဲ့ တီ ဟဲ့ ဒဲမ် အုန် ခဲင် ဘပ် ဇဝ်ဖြာ.
16 အီ မုး ဘေ, ဘေ ဟဲ့ ဒါခိုယ်. ခုဝ်, ငါယ် ဘေ ဟဲ့ ပွိုန် ယိုဝ်. ဟျုဝ့် ဘေ ဟဲ့ နပ် ဒီ ထူမ်, တဲး န့ ကော လိုပ် ခဲင် နဝ်း.
17 အုဝ် တဝ်း အာခ်ု ဒီ ဘေ, ခါ အာတ့် ဟဲ့ ဒွိုမ် မိုဝ်း ဒူအီ အီ ဘျာန် ဂြုဝ်း ဇဝ်ဖြာ ဘော ဂေ ဒူအီ အီ မိုဝ်း နဝ်း မှာန်, ဂေ ကိူန် ဆီ ယိုဝ် ပီ ပွိုန် ယိုဝ် ဘေ ဒေါ တီ နီ. ဂေ ယီ တူ ပွိုန် ယိုဝ်. ဂေ ဘော ဆီ ထူမ် ဂြုဝ်း ပီ ထူမ် ဘေ ဒေါ တီ နီ. ဂေ ယီ တူ ပွိုန် ဒီ ထူမ် ဂြုဝ်း ဇိုဝ် တီ.
18 တဲး ဘေ ဝီ ထူမ် လွင် ဒါင် အူဖာမာ ပဲ့ ဟဲ့ ခဲ အုဝ် လွင် ဒူအီ ဘြတ် ဆီမာ ငှုဝ်.
19 ဆေ န့ မိုဝ်း ဒူအီ ထူမ် ဂြုဝ်း လွင် ဇဝ်ဖြာ ဒီ အိုပ် ကာဒါယ်, န့ ယီ တူ ကာလှုး ဒီ နဝ်း အန်, ကာနမ် ဟာယ် ဝီ တး, ဝီ ဒိုဝ်း ဝဲန် တူတ့် အီ ဟဲ့ လိုပ် ခဲင် နဝ်း အန်. အာတီ, န့ ပီ ဆီမာ ငှုဝ် အီ စုဝ်း ခူပ် န့တေန့်.
20 ဆီမာ ငှုဝ် အီ စုဝ်း ဒဲင် မာဝ် အီ မိုဝ်း ကာဒါယ် ဒီဟြေဝ် နာ ဒဲင်, န့ ပီ ဒူအီ အီ ထူမ် ဂြုဝ်း ဇဝ်ဖြာ. ဟဲ့ ဟွတ့်, အန် ဘော ဒါခိုယ် ဒီ တဲး ဂြုဝ်း ဇဝ်ဖြာ လိုပ် ခဲင် နဝ်း.
21 ကူပ် ဒီဟြေဝ် ကာဒါယ်, ရျီး ငှုဝ် တူ အး. န့ ပွိုန် ကွယ် အူ ကာစန်. န့ ပီ, ဒူအီ အီ ထူမ် ဝီ ကာဒုး ဒုက် ကူပ် ညှိုမ် အန် ဂြုဝ်း ဇဝ်ဖြာ တီ. ခုဝ်, အန် ဝီ ဝဲန် ဂြုဝ်း တီ, အာဝ် ဟူ ညှိုမ်.
22 ဆီမာ ငှုဝ် အီ စုဝ်း ဒဲင် ကာဒါယ် အီ မိုဝ်း ဒဝ် မာအာတ့်, န့ ပီ ဒူအီ အီ ထူမ် ဂြုဝ်း ဇဝ်ဖြာ. ဟဲ့ ဟွတ့်, အန် ဝီ မိုဝ်း နဝ်း ကာဟွာ့ လွင် ပီ ဒီ လုဝ် အန်, ပီ ဒီ ဟူမ် ပီ ဒီ တာ အန်. အန် ဒီ ဘော ကာဖာ ကာလိုပ်. အန် ထာင်, ဆေ အန် ဂျုဝ်ဂျာ ဒီ ဘူင် ဘဲန် မျုဝ် ဘဲန် မျုဝ် အီ တဲး အန် ခြမ်, န့ ဒီ ဘဲန် နဝ်း ဒါခိုယ် ဒီ အန်. ပီ ဘူင် အန် ဇိုဝ် တီ, န့ တူ တဲး ဂြုဝ်း ဇဝ်ဖြာ ကွယ် ခဲင် နဝ်း အန်, တူ ဘဲန် အာဂျိုဝ် ဒီ အန်.
23 အာဆေ အီ ပီ ဆီမာ ငှုဝ် အီ စုဝ်း ဒဲင် ကာဒါယ် ဘွတ်, အန် မုး ဒူအီ အီ ထူမ် ဂြုဝ်း ဇဝ်ဖြာ, တဲး န့ ကော ကာလှုး ဆီချာ ဒီ နဝ်း အန်. ဟဲ့ ဟွတ့်, ဂြုဝ်း တီ ဝီ ဘဲန် အာဂျိုဝ် အီ ပီ ဆီမာ ငှုဝ် အီ မိုဝ်း ဂဝ် အန် အူ မာယဝ်း ဘုန်, ဒဝ် ဂိုဝ် ဘုန် ဂေ အူယ် ဂိုဝ် ဘုန်.” ခဲ့ တီ ဇဝ် ယေဆူ ခဲ လွင် အာဘိုမ် တီ.
24 ဇဝ် ယေဆူ ဟဲ့ ဟွတ့် ကာလာင် လွင် ဆီမာ ငှုဝ်, အန် ဝီ ကာလာင် အူဖာမာ ပေါ အူ မျုဝ်. အန် တဝ်း, “မိူင် ပီ အိုပ် ဇဝ်ဖြာ, န့ ပီ ဒူအီ အူ ဝီ အီ ဘြတ် ဆီမာ ငှုဝ် အီ မွှိုမ် ခဲင် ဒူင် နာ အန်.
25 အန် ဟဲ့ ဟွတ့် ဘူင် ပါယ် တီ, ခဲင် မှိုဝ် ဒေါ ဟဲ့ အိတ် ယေန် ဒွန် အီ, န့ ယီ မိုဝ်း ရန်ဆူ အန်, ဝီ တး ဘြတ် ဆီမာ ပေတ့် ကာတဲ ငှုဝ် အီ မွှိုမ်. အန် ဟဲ့ ဟွတ့် ဘူင် ပါယ် တီ, အန် ဝီ ဝေန့် ဒူင် ကွယ် အန်.
26 ငှုဝ် ယီ လတ့် ဝီ မိုဝ်း ကာယူင့် အန်. ဒေါ အန် တီ ဘော ပေတ့် ဟဲ့ လတ့်.
27 ယီ မိုဝ်း မှာယ် ဒါ ကာညာ ဒူင် နာ တွိုန်. ဂေ ဝီ တး ဒူင် ကွယ် အန် ဝီ တဝ်း, ‘အိုယ် ဒါ, ယေ ထာင် မဲ ဟဲ့ ဘြတ် ဆီမာ ငှုဝ် အီ မွှိုမ်. ဒေါ တီ နီ ယီ မိုဝ်း ပေတ့် အီ လတ့်. ပေတ့် တီ တး နာ မှဝ်.း’
28 အန် ဝီ တဝ်း, ‘ရန်ဆူ အေ ဟဲ့ ဘြတ် ပေတ့် တီ.’ ဟဲ့ ဟွတ့်, မှာယ် ဝီ ဒီမွှတ် တဝ်း, ‘မဲ ဆီ တဲး ယေ ဟာဝ် ရန့် ပေတ့် တီ.း’
29 အန် ဝီ တဝ်း, ‘ကွဲ့ ဘူင် မာဆေ. ခုဝ်, ဆေ ဘေ ဟာဝ် ရန့် ပေတ့် ဒေါ တီ နီ, ဘေ ဒီ ဘော ရိုတ့် လေး ဘော ပေတ့် ဘော ငှုဝ်.
30 တဲး ဘေ တဲး ဘော အာ မျုဝ် ကွယ်, တဲး န့ ကော ဇမ် အာခြာဝ် ဒီ ဆုဝ့် ငှုဝ်. ဟီ ဇမ် အာခြာဝ် ဆုဝ့် ငှုဝ်, တဲး ဘေ စ်ု ဒူအီ ဆုဝ့် ငှုဝ်, တဲး ဂေ ကာယဝ်း ငှုဝ် ဂါယ် ပေတ့်, တဲး ဂေ ပက် ကာဇု မ့ပူင့် ပေတ့်, ဝီ ဒုဝ့် ခဲင် ငဝ်. ဟဲ့ ဟွတ့်, အီ မုး ငှုဝ်, တဲး ဂေ ဝီ ကာဇု အုန် ခဲင် ဂြွာ အုဝ်.’”
31 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ခဲ အူဖာမာ ပေါ အူ မျုဝ်. အန် တဝ်း, “မိူင် ပီ အိုပ် ဇဝ်ဖြာ, န့ ပီ ကာအာင် ဒဝ် ဆျီမ် အူ မျုဝ်. ဒူအီ အူ ဝီ ဒိုဝ်း ကာအာင် တီ, ဝီ ဟာဝ် ဆမ် ခဲင် မာန် အန်.
32 ဒေါ ဆမ် ဒူအီ ကာအာင် ဒဝ် ဆျီမ် တီ, န့ ဒီတဲတ် လွှိုမ် ဆီမာ ကာအာင် မျုဝ် ဟဝ်. ဆေ အန် ဟီ လတ့်, ဟီ တာင်, န့ ဒီ ဝီ ဘဲန် ဒဝ် အီ တာင် လွှိုမ် ဒဝ် ဒွန် မျုဝ်. န့ ဝီ ဘဲန် ယွုန်, တဲး မာဆိမ် ပွိုန် ဒီ တး ဒီလှဝ် ဒဲင် ရာ အန်.”
33 ဇဝ် ယေဆူ ဟဲ့ ဟွတ့် ကာလာင် လွင် အန် တီ, အန် ဝီ ခဲ အူဖာမာ ပေါ အူ မျုဝ်. အန် တဝ်း, “မိူင် ပီ အိုပ် ဇဝ်ဖြာ, န့ ဘော ပီ ဆီနမ် ဘြး ခါမုန်. န့ ပီ, အီဘိုန့် အူ ဝီ ဒိုဝ်း ဆီနမ် ဘြး ခါမုန် တီ, ဝီ ကာဝ်ု ခဲင် ကာပဲ့ ခဝ်ချုင် အူယ် ဆီလာတ့်. အန် ဝီ ကာဝ်ု တဲး န့ ကော ပြာင် ကော ဘြး တူတ့် ကာပဲ့ တီ.”
34 ပါယ် တီ ပီ ကာလာင် ဇဝ် ယေဆူ ဒွန် မျုဝ်, န့ ဘဲန် တူတ့် အူဖာမာ. အန် တူ တဝ်း မာဆေ အီ မုး ဂြုဝ်း ဆိူဝ်.
35 ပီ ကာလာင် ဇဝ် ယေဆူ, န့ ဟဲ့ ဘဲန် တူတ့် ပီ ပဲ့ ဟဲ့ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ လွင် ဇဝ် ယေဆူ. န့ တဝ်း, “အုဝ် ဒီ ကာလာင် ဂြုဝ်း ဒီ ဒူအီ, တဲး န့ ဘဲန် အူဖာမာ. ပါယ် တီ အုဝ် ဒီ ကာလာင် လွင် ပီ တူ ဒွိုမ် နပ် ဒူအီ အူ ဆိန့် ဒေါ ဘူင် ဘ့လေး ဇဝ်ဖြာ ကာဒါယ် နီ.”
36 ဇဝ် ယေဆူ ဟဲ့ ဟွတ့် ကာလာင် အူဖာမာ ဘဲန် မျုဝ် ဘဲန် မျုဝ်, အန် ဝီ လေး ဒူင် ကွယ် ဂေ ဒူအီ ကိူန်, ဝီ ဟာဝ် လိုပ် ခဲင် ကာင်. ဒေါ အန် တီ ဒီဘဲ အန် ဝီ တး ကာလာင် ဂြုဝ်း ဒီ အန်. ဂေ တဝ်း, “တဲး မဲ ကာလာင် ဒီ ယေ လွင် ဒါင် အူဖာမာ, တဲး န့ ကာလှုး ဆီချာ ဒီ နဝ်း ယေ လွင် ပေတ့် အီ လတ့် ကာတဲ ငှုဝ်.”
37 ဇဝ် ယေဆူ ဝီ တဝ်း, “ဒူအီ အီ ဘြတ် ဆီမာ ငှုဝ် အီ မွှိုမ်, အန် ပီ အုဝ်, အီ ဟဲ့ ဘဲန် ဂွန် ဒူအီ.
38 ကာဒါယ် ဒူင် ဘြတ် အန် ငှုဝ် တီ, န့ ပီ ဒွန် နာ ဒွန် ပ့လုဝ့် ဒဲင် ကာဒါယ် နီ. ဆီမာ ငှုဝ် အီ မွှိုမ်, န့ ပီ ဂေ ဒူအီ အီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ. ပေတ့် တီ ယီ ပီ ဂေ ဒူအီ အီ ဒူပ် ကာနမ် ဟာယ်.
39 ရန်ဆူ အီ တး ဘြတ် ပေတ့် တွိုန်, အန် ပီ ဘုဝ် အီ အိုပ် ဂေ ကာနမ် ဟာယ်. အာခြာဝ် ဒီ ဆုဝ့် ဂေ ငှုဝ် တီ, န့ ပီ အာခြာဝ် ဒီ တူတ့် ဇာတ် နီ. ဂေ ဒူအီ အီ ဆုဝ့် ငှုဝ်, ဂေ ပီ အာမူ အာမာတ် ဇဝ်ဖြာ.
40 ဒေါ ဇမ် အာခြာဝ် ဒီ တူတ့် ဇာတ် နီ, န့ ဒီ ပီ, ဂေ ကာဇု ပေတ့် တွိုန်, ဝီ ဒုဝ့် ခဲင် ငဝ်.
41 ဒေါ အန် တီ အုဝ် အီ ဟဲ့ ဘဲန် ဂွန် ဒူအီ, အုဝ် ဒီ စ်ု အာမူ အာမာတ် အုဝ်, တဲး ဂေ ဟာဝ် ကာယဝ်း နာ မွှိုမ် ဘော နာ တူ မွှိုမ်, ကွဲ့ တဲး နာ တူ မွှိုမ် မိုဝ်း ခဲင် မိူင် ပီ အိုပ် ဇဝ်ဖြာ. ဘော ဒွန် မျုဝ် အီ တဲး ဒူအီ ဘူင် မှာပ်, ဘော ဒွန် အီ အီ ဘူင် နာ တူ မွှိုမ်, အာဝ် ပွိုန် ကွယ် ခဲင် မိူင် ပီ အိုပ် ဇဝ်ဖြာ. န့ ပီ ဂေ ဒူအီ ဆုဝ့် ငှုဝ်, ဂေ ဒီ ဒိုဝ်း ဝဲန် ပေတ့်.
42 အာမူ အာမာတ် အုဝ်, ဂေ ဒီ ဒိုဝ်း ဒူအီ တူ မွှိုမ် ဇိုဝ် တီ, ဘူင် တဲး ဂေ စုဝ်း ခဲင် ငဝ်, တဲး ဂေ ဘော ယာမ် တာင်, တဲး ကုင်ကာပ် ဂေ ကော ကာဒွယ် ကူပ် ယုဝ် ဂေ.
43 ဒေါ အန် တီ န့ ယီ မိုဝ်း ဂေ ဒူအီ အီ ဟဲ့ ဘူင် နာ မှာန် ဆေဆေ, ဂေ ဒီ မိုဝ်း အာဖုင်, မိုဝ်း ဆာရေ ခဲင် မိူင် ပီ အိုပ် ဇဝ်ဖြာ, အီ မုး ဂုန့် ဂေ. အာဖုင် ဆာရေ ဂေ တီ န့ ဒီ ပီ ဆီငဲ အီ ဘ့လာင် ကာဆဝ်. အာဆေ နပ် ဒီ ထူမ်, တဲး အန် ထူမ် ဂြုဝ်း နီ.” ခဲ့ တီ ဇဝ် ယေဆူ ကာလာင် လွင် ဒါင် အူဖာမာ အန်.
44 ဝါယ် အန် တီ ဇဝ် ယေဆူ ဝီ တဝ်း, “မိူင် ပီ အိုပ် ဇဝ်ဖြာ, န့ ပီ ကြုဝ်ကြာမ် အီ ငဝ်း ကာဆဝ် အီ ပီ ပီ ဒိပ် ဒူအီ ခဲင် မာန်, ကွဲ့ တဲး အီ ယိုဝ်. န့ ယီ မိုဝ်း ဒူအီ အူ ဝီ, အန် ဝီ ကာဒုး ကြုဝ် တီ. အန် ဝီ ချြီင် ဆီချာ, ကွဲ့ တဲး အာဆေ ယိုဝ်. ဟဲ့ ဟွတ့်, နဝ်း အန် ကော ခူယ် ကာဆဝ်. အန် ဝီ ဝေန့် ယွင့် တူတ့် ကြုဝ် အန် ဒွန် မျုဝ်, ဝီ ဟာဝ် စိုဝ်း မာန် တွိုန်, တဲး ဘော ကြုဝ်ကြာမ် တွိုန် ဘဲန် ကြုဝ် အန်.
45 မိူင် ပီ အိုပ် ဇဝ်ဖြာ န့ ဘော ပီ ဒူအီ အူ ဝီ အီ တဝ်း ဒီ စိုဝ်း ပွိုန် မာဟွယ် အီ ဘွတ်.
46 အန် ဘော ယိုဝ် ပွိုန် မာဟွယ် အီ ငဝ်း ကာဆဝ်, အန် ဟာဝ် ယွင့် တူတ့် ဒွန် မျုဝ် အီ မုး ကြုဝ်ကြာမ် အန်, ဝီ စိုဝ်း ပွိုန် မာဟွယ် တီ.”
47 ပန် တီ ဇဝ် ယေဆူ ခဲ အူဖာမာ ပေါ အူ မျုဝ်. အန် တဝ်း, “မိူင် ပီ အိုပ် ဇဝ်ဖြာ, န့ ပီ န့ရပ်. ဂေ ဟီ ဘျွာ န့ရပ် တီ ခဲင် အိုမ်, မာဂါ ပီ ပွိုန် ဂေ ဘော မိုဝ်း ဘဲန် မျုဝ် ဘဲန် မျုဝ် ကော နုဝ့် နာ ခဲင်.
48 ဟဲ့ ဟွတ့် ဂေ ဒူအီ မှေတ့် မာဂါ တွိုန်, ဂေ ဝီ ဒိူတ် လေး န့ရပ် ခဲင် အိုမ်, တဲး မာဂါ ကော ဇမ် ဒီ ခူပ် အိုမ်. ဂေ ဝီ ရဝ်း မာဂါ အီ ဆီချာ, ဝီ ဟပ် ကာဇု အုန် ခဲင် ခွန်. မာဂါ အီ တူ မွှိုမ်, ဂေ ယီ ဝဲန်.
49 ဆေ ဇာတ် နီ ဟီ ဒီ တူတ့်, ဂေ အာမူ အာမာတ် ဇဝ်ဖြာ, ဂေ ဒီ ဘော ဘူင် ပါယ် တီ. ဂေ ဒီ တး ကာယဝ်း ဂေ ဒူအီ ဟာယ် ဘော ဂေ ဒူအီ အီ မိုဝ်း နဝ်း ဆိူဝ် နဝ်း မှာန်.
50 ဂေ ဒီ ဘော ဝဲန် ဒူအီ ဟာယ်, တဲး ဂေ ကွယ် ခဲင် ငဝ်. ခဲင် ငဝ် တီ ဂေ ဒီ ယာမ် တာင်. ကုင်ကာပ် ဂေ ဒီ ဘော ကာဒွယ် ကူပ် ယုဝ် ကာဆဝ် ဂေ.”
51 ဇဝ် ယေဆူ ဟဲ့ ဟွတ့် ကာလာင် အူဖာမာ ဇိုဝ် တီ ဒွန် မျုဝ်, အန် ဝီ ဒီမွှတ် ဂေ ဒီဘဲ အန် တဝ်း, “ဘေ ဟဲ့ နပ် လွင် ဒါင် အူဖာမာ တီ ဒွန် မျုဝ်.း” ဂေ ဝီ တဝ်း, “ဟဲ့ နပ်.”
52 ပန် တီ အန် ဝီ ခဲ အူဖာမာ ပေါ အူ မျုဝ်. အန် တဝ်း, “ဆေ န့ မုး ဒူအီ အီ မာနုဝ် ဒါရာ ဇဝ်ဖြာ, ဆေ အန် ဟဲ့ ဟွတ့် ဟေန် လွင် ပီ ပါယ် ခဲင် မိူင် ပီ အိုပ် ဇဝ်ဖြာ, အန် ပီ ဒါ ကာညာ ကာင်. ဒါ ကာညာ ကာင် နပ် ဒီ အုန် ကြုဝ်ကြာမ် ဘဲန် မျုဝ် ဘဲန် မျုဝ် ခဲင် ကာင် အန်. ပါယ် တီ, ဘော မုး ကြုဝ် အီ ဘြိမ် ဘော ကြုဝ် အီ ကာမာယ်, အန် ဟဲ့ ပွိုန် ဝီ ဒိုဝ်း လေး ဒွါ ဒီ အီ.” ခဲ့ တီ ဇဝ် ယေဆူ ကာလာင် ဒီ ဒီဘဲ အန်.
53 ဇဝ် ယေဆူ ဟဲ့ ဟွတ့် ခဲ အူဖာမာ ဇိုဝ် တီ ဒွန် မျုဝ်, အန် ဝီ လေး ဒူင် ကွယ် အန် တွိုန်.
54 အန် ဝီ ဟာဝ် ဇမ် မိူင် ဘြိမ် အန်. အန် ဝီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ဝီ မာနုဝ် လွင် ဇဝ်ဖြာ. ဂေ ဒူအီ အီ ထူမ် ဂြုဝ်း အန်, ဂေ အာမ် ကာဆဝ်. ဂေ တဝ်း,
55 “မှဝ် အန် ပါယ် ဒီ ပွိုန် အာငျာန် ဇိုဝ် တီ.း ပွုန် အာဆေ န့ မုး, အီ တဲး အန် ဘူင် နာ မွှိုမ် အာမ် ကာဆဝ်.း” ဂေ ဘော တဝ်း, “အန် မုး ဂွန် ဒါ လက်ဆာမာ. မာ အန် မုး နာင် မာရီ. ဝါ အန် ဂေ ဘော မုး အာယာကူပ်, အာယုဝ်ဆေ, အာဆီမူန် ဘော အာယူဒတ်.
56 ဘော ဝါ အန် အီ မုး အီဘိုန့်, ဂေ ကွယ် ရိုမ် ဒူပ် ယေ. မှဝ် န့ ပါယ် ပီ နပ် အန် အာငျာန် ဇိုဝ် တီ ဒွန် မျုဝ်.း အာဆေ ဟဲ့ မာနုဝ် အန်.း”
57 ခုဝ်, ဂေ တူ ရုဝ်ဆေ အန်. ဇဝ် ယေဆူ ယီ တဝ်း ဒီ ဂေ, “ဆေ န့ မုး ဒူအီ အီ ဘျာန် ဂြုဝ်း ဇဝ်ဖြာ, ဂေ ဒီ ရုဝ်ဆေ အန် ဒွန် နာ ဒွန် ပ့လုဝ့်. န့ ယီ မုး ဂေ အီ ကွယ် ခဲင် မိူင် ဘြိမ် အန်, မီ ဂေ တူ ရုဝ်ဆေ အန်.”
58 ကူပ် တူ ညှိုမ် ဂေ, အန် တူ ကူပ် ဘူင် နာ မွှိုမ် အာမ် ကာဆဝ် ဒီ တီ.

MAT 14
1 ဝါယ် အန် တီ န့ မုး ခုန်ဒီခမ် အာဟေရူတ် တွိုန်. အန် မုး ဒါ ကာညာ အီ အိုပ် ဖွုန် မိူင်. အန် ဘော နပ် ဘဲန် မျုဝ် ဘဲန် မျုဝ် ပီ ကာလာင် ဂေ ဒူအီ လွင် ဇဝ် ယေဆူ.
2 အန် ဝီ တဝ်း ဒီ ဒဲစေန့် အန်, “ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တွိုန်, အန် ဟဲ့ ဟွတ့် ယမ်. အုဝ် ယီ ထာင် အာယေဆူ တီ, အန် မုး ဒါ ဆာရာ အာယောဟာန် တွိုန်, အီ ဟဲ့ ဝီ ယိတ့် ဝီ အိမ်. ခုဝ်, အာယေဆူ တီ, အန် မိုဝ်း ပွုန် အီ တဲး အန် ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်.”
3 အာဟေရူတ် ဟဲ့ ကာလာင် ဂြုဝ်း တီ ကူပ် လှုဝ်း အန် ပီ ဒွိုမ် ဘူင် အန် ဒီ အာယောဟာန် တွိုန်. အာဟေရူတ် ဟဲ့ ဒွိုမ် စ်ု အီ မှေတ့် ပက် အာယောဟာန်, ဝီ ခြွင့် အန် ခဲင် ကာပိုမ်. အန် ဟဲ့ ဘူင် ပါယ် တီ ကူပ် ဂြုဝ်း ပီ ဒွိုမ် ကာလာင် အာယောဟာန် ဒီ အာဟေရူတ် လွင် နာင် ဟေရုဝ်ဒီ တွိုန်. နာင် ဟေရုဝ်ဒီ ဟဲ့ ဒွိုမ် မုး အီဘိုန့် ဝါ အာဟေရူတ် အီ စိူဝ် အာဖီလိပ်. အာဟေရူတ် ယီ ဝီ ဖာတ် နာင် တီ, တဲး အန် ဘဲန် အီဘိုန့် အန်.
4 ခုဝ် အန် တီ အာယောဟာန် ဟဲ့ ဝီ ကာလာင် ဒီ အာဟေရူတ်, “ပီ ဘူင် မဲ, န့ တူ ဒူပ် ဒါရာ. အာဝ် ပွိုန် ဖာတ် အီဘိုန့် ဝါ မဲ, တဲး အန် ဝီ ဘဲန် အီဘိုန့် မဲ.”
5 ကူပ် န့ ပါယ် တီ, အာဟေရူတ် ဆီ ငဝ်း အာယောဟာန်. အန် ယီ တူ ယ ဘူင်. အန် ယုဝ် ဂေ ဒူအီ ကိူန်. ဂေ ထာင်, အာယောဟာန် မုး ဒူအီ အီ ဘျာန် ဂြုဝ်း ဇဝ်ဖြာ.
6 ဒေါ ကွယ် အာယောဟာန် ခဲင် ကာပိုမ် တွိုန်, န့ ဇမ် ဆီငဲ ဘူင် ဂေ ဘ့လွယ် လှုဝ်း ဆီငဲ ဂွိုတ် အာဟေရူတ်. ဒေါ အန် တီ န့ မုး ဂွန် အီဘိုန့် နာင် ဟေရုဝ်ဒီ တွိုန်. အန် တး လိုပ် ဘ့လွယ် တီ ဘော ဂါ ဒီ အာတ့် ခဲတ့် ဒွန် အီ. န့ ဘော လဝ့် နဝ်း အာဟေရူတ်.
7 ခုဝ်, အန် ဒိူင် တဝ်း ဒီ ဂွန် တွိုန်, “တဲး မဲ မှာန့် ခဲ့ ပီ ဆီ ပွိုန် မဲ. ဆေ အုဝ် တူ ဒွါ ပီ မှာန့် မဲ, တဲး ကာဒါယ် ညွှတ် အုဝ်.”
8 ဝါယ် အန် တီ မာ အန် ဝီ ကာလာင် ဒီ ဂွန် အီဘိုန့် တွိုန် ပီ လုဝ် မှာန့် အန်. ဟဲ့ ဟွတ့် အန် ဝီ ဟာဝ် ဒီ အာဟေရူတ် တဝ်း, “တဲး မဲ ဒိုဝ်း ဂိန့် ဒါ ဆာရာ အာယောဟာန်, အီ စိုပ် ဒူအီ ခဲင် အိုမ် တွိုန်. တဲး မဲ ဘ့လေး ဒဲင် ဖာန်, ဒွါ ဒီ အုဝ်.”
9 အန် ဟဲ့ ဟွတ့် ကာလာင် ဂြုဝ်း တီ, အာဟေရူတ် ဘော က့လိုဝ်. ကူပ် ဒိူင် အန် ဒီ အာတ့် ခဲတ့် အန်, အန် ယီ ဒွါ အာမိင်, တဲး ဂေ ဘူင် ပီ အိုင် ဂွန် အီဘိုန့် တီ.
10 အန် ဘော စ်ု ဂေ ဟာဝ် ခဲင် ကာပိုမ်, ဒဲပ် ဂိန့် အာယောဟာန် တွိုန်.
11 ဟဲ့ ဟွတ့်, ဂေ ဘ့လေး ဂိန့် အာယောဟာန် ဒဲင် ဖာန်, ဝီ ဒွါ ဒီ ဂွန် အီဘိုန့် တွိုန်. ဂွန် တွိုန် ဝီ ဒွါ ဂိန့် တီ ဒီ မာ အန်.
12 ဂေ ဒီဘဲ အာယောဟာန် ယီ တး ဒိပ် ဒုဝ် ဘူင့် အန်. ဟဲ့ ဟွတ့်, ဂေ ဝီ ဟာဝ် ဒူင် ကွယ် ဇဝ် ယေဆူ, ဝီ ခဲ ဒီ အန် လွင် အန် တီ.
13 ဇဝ် ယေဆူ ဟဲ့ ဟွတ့် နပ် လွင် ဒါ ဆာရာ အာယောဟာန် တွိုန်, အန် ဝီ လိုပ် ခဲင် ရိုဝ်, ဝီ ဟာဝ် ပေါ အူ ပ့လုဝ့် ဒူင် တူ မိုဝ်း ဒူအီ. ဂေ ဒူအီ ကိူန် ယီ နပ် လွင် အန် တီ, ဂေ ဝီ လေး ခဲင် မိူင် ဂေ, ဝီ ဟာဝ် ဒီ ပ့လဝ်, ဒူပ် ဇဝ် ယေဆူ, တဲး ဂေ ဝီ ဇမ် ဒူင် ကွယ် အန်.
14 ဒေါ လေး ဇဝ် ယေဆူ ခဲင် ရိုဝ်, အန် ဝီ ယိုဝ် ဂေ ဒူအီ ကိူန် ဘော ဝီ ကာဝေ ဂေ. ခုဝ်, အန် ဝီ ပီကဲန် ဒူအီ ဆဝ် အီ ဟဲ့ တး ဒူပ် အန်.
15 ဘာ ဒီ အပ်, ဂေ ဒီဘဲ အန် ဝီ တး တဝ်း ဒီ အန်, “ဒီ နီ မုး ဒူင် တူ မိုဝ်း မာဆေ. အာဝ် လှေန့် ပြဲ ဒီ အပ်. တဲး မဲ စ်ု ဂေ ဟာဝ် ခဲင် ရဝ် အီ ကွယ် ကာတတ် ဒီ နီ, တဲး ဂေ ပွိုန် ဒီ ဟာဝ် စိုဝ်း ပီ ဒီ ဟူမ် ဂေ.”
16 ဇဝ် ယေဆူ ဝီ တဝ်း, “ဂေ တူ လုဝ် လေး ဒူင် ကွယ် အေ နီ. တဲး ဘေ ဒွါ ပီ ဒီ ဟူမ် ဒီ ဂေ.”
17 ဂေ ဝီ တဝ်း, “ယေ မိုဝ်း ခဲ့ ခါမုန် ဖန် ဘူင့် ဘော မာဂါ အာ ဒုဝ်.”
18 ဇဝ် ယေဆူ တဝ်း, “တဲး ဘေ ဒိုဝ်း ပီ ဒီ ဟူမ် တီ, ဒွါ ဒီ အုဝ်.”
19 ဟဲ့ ဟွတ့်, အန် ဝီ စ်ု ဒူအီ ကိူန် ဂေ တီ, တဲး ဂေ တုတ့် ဒဲင် ပေတ့်. ပန် တီ အန် ဝီ ဒိုဝ်း ခါမုန် ဖန် ဘူင့် ဘော မာဂါ အာ ဒုဝ် တွိုန်, ဝီ ဆာကိုဝ်း ယွတ် ဂါင်ဟြာဝ်, ဝီ ကာလာင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ဝီ ကာဘက် ခါမုန်, ဝီ ဒွါ ဒီ ဒီဘဲ အန်, တဲး ဂေ ဝီ ကာဆာင် ဒွါ ဒီ ဒူအီ ကိူန် ဂေ တွိုန်.
20 ပါယ် တီ, ဂေ ဘောကာဂ့လျီတ် ပွိုန် ဒီ ဟူမ် ဖဲ. ဂေ ဒီဘဲ အန် ဝီ ဂဲပ် ကာဇု ကာလူယ် ဟူမ် ခဲင် ကာတဲပ်, ကော ပွိုန် ဂိုဝ် ဒီ အာ ကာတဲပ်.
21 ဂေ ဒူအီ အီ ဟူမ် ရိုမ် မိုဝ်း အီမာယ် ကာဘက် ဖန် ဟြဲန့် ဝီ, အာဝ် ဘာ့ အီဘိုန့် ဂေ ဂွန်.
22 ဂေ ဒူအီ ကိူန် ဟဲ့ ဟွတ့် ဟူမ် ဖဲ, ဇဝ် ယေဆူ ဝီ စ်ု ဒီဘဲ အန် လိုပ် ခဲင် ရိုဝ် အူ ဇေန့်, တဲး ဂေ ပဝ့် ဟာဝ် ဘ့လာက် နာ တ. အန် တဲး ဂေ ယဲတ့် ဒီ အာတ့်. ဒေါ ဟာဝ် ဂေ, အန် တဝ်း ဒီ စ်ု ဘော ဒူအီ ကိူန် ဂေ တွိုန် ဝိဝ် ဒူင် ကွယ် ဂေ.
23 ဂေ ဟဲ့ ဟွတ့် ဝိဝ်, အန် ဘော ဝီ ဟုဝ့် ဒဲင် နွန်, တဲး အန် ပွိုန် ဒီ ကွယ် အန် အူ ဝီ, ဆာခိုဝ် ဒီ ဇဝ်ဖြာ. အန် ဘော ကွယ် ဒူင် တီ ဒေါ ဟဲ့ အပ် ပြဲ.
24 ရိုဝ် ပီ ပဝ့် ဂေ ဒီဘဲ အန်, န့ ဟဲ့ ကွယ် ကာတဲ အိုမ်. ခုန် ဒီယုး ရိုဝ် ကူပ် လုဝ် ဟာဝ် ဂေ နာ ကွယ် ခုန်.
25 ဆိန့်ဝး စေဝ်, ပြဲ ညှမ် ဘ့လာင်, ဇဝ် ယေဆူ ဝီ ဟာဝ် ဇမ် ဒူင် ကွယ် ဂေ. အန် ဘော ဟာဝ် ဒဲင် အိုမ်.
26 ဂေ ဒီဘဲ အန် ဘော ယိုဝ် ဇဝ် ယေဆူ ဒေါ တး အန် ဟာဝ် ဒဲင် အိုမ်, ဂေ ဘော ယုဝ် ကာဆဝ်. ဂေ ဝီ တဝ်း, “န့ မုး ကာပြဝ်.” ဂေ ဘော ဒတ် တာင် ကူပ် ယုဝ် ဂေ.
27 ဇဝ် ယေဆူ တဝ်း ဒီ ဂေ အူ ဇေန့်, “ကွဲ့ ယုဝ်. န့ မုး အုဝ်. တဲး ဘေ ဒါခိုယ်.”
28 အာပေတာရူ ယီ တဝ်း, “မဲ ဇဝ်, ဆေ ဟဲ့ မုး မဲ မိူဝ်, တဲး မဲ ဒဲ့ အုဝ် တး ဒီ မဲ, တဲး ဘော အုဝ် ဟာဝ် ဒဲင် အိုမ်.”
29 ဇဝ် ယေဆူ တဝ်း ဒီ အန်, “တး.” ပန် တီ အာပေတာရူ ဘော လေး ခဲင် ရိုဝ်, ဝီ ဟာဝ် ဒဲင် အိုမ်, ဟာဝ် ဒီ ဇဝ် ယေဆူ.
30 အန် ယီ ယိုဝ် ခုန် ဘုတ်. န့ တဲး အန် ယုဝ်. ဒေါ အန် တီ အန် ကြဲ ဒီ စေတ့် ခဲင် အိုမ်. အန် ဝီ ဒတ် တဝ်း, “မဲ ဇဝ်, ချွတ် အုဝ်.”
31 ဇဝ် ယေဆူ ဝီ ပါ ဒဲ အန် အူ ဇေန့်, ဝီ တဝ်း, “မဲ မုး ဒူအီ အီ ညှိုမ် အီ စဲက်, မှဝ် န့ ပါယ် ပီ ဘဲန် နဝ်း ကာလိင် ကာလဲ ဒီ မဲ.း”
32 ဝါယ် အန် တီ ဂါယ် ဝီ လိုပ် ခဲင် ရိုဝ်. ခုန် ဘော ဝီ ယေန်.
33 ဂေ အီ ကွယ် ခဲင် ရိုဝ်, ဂေ ဝီ ကြိုပ် အန်. ဂေ တဝ်း, “ဟဲ့ မုး ဟဲ့ မှာန်, မဲ မုး ဂွန် ဇဝ်ဖြာ.”
34 ဂေ ဟဲ့ ဟွတ့် ပဝ့် ရိုဝ်, ဂေ ဝီ ချ ဒီ မိူင် ကေနေဆာရေတ်.
35 ဂေ ဒူအီ အီ ကွယ် ခဲင် မိူင် တီ ဘော နပ်, ဟဲ့ မုး ဇဝ် ယေဆူ အီ ဟဲ့ တး, ဂေ ဝီ စ်ု ဒွန် အီ တဲး ဂေ ဝီ ကာလာင် ဒီ အီ ဟဝ်, တဲး ဂေ ဒူအီ ဘော မိူင် ကော နပ်. ဂေ ဝီ တး တိုယ် ဒူအီ ဆဝ် အီ ကွယ် ကာတဲ ဂေ, တဲး ဂေ တး ဇမ် ဒူင် ကွယ် ဇဝ် ယေဆူ.
36 ဂေ မှာန့် အန် ခ့ဝါင် တဲး ဒူအီ ဆဝ် ပါ ခြိုင် အန်. ဟဲ့ ဟွတ့်, ဂေ ဒွန် အီ အီ ပါ ခြိုင် ဇဝ် ယေဆူ ဝီ ကဲန်.

MAT 15
1 န့ ယီ မိုဝ်း ဒူအီ ခဲင် ဖိုင် ဖာရီဆဲ မင် အီ ဘော ဂေ ဒါ ဆာရာ အီ မာနုဝ် ဒါရာ ယူဒါ မင် အီ, ဂေ ဟဲ့ လေး ခဲင် မိူင် ယေရူဆာလဲမ်, ဝီ တး ဇမ် ဒူင် ကွယ် ဇဝ် ယေဆူ.
2 ဂေ ဒီမွှတ် အန် တဝ်း, “မှဝ် န့ ပါယ် ပီ ဝဲန် ဂေ ဒီဘဲ မဲ ဟိတ် ဒါ တာင် အီ ကွယ် ဒေါ မွိုန်.း ဂေ တူ ဘာယ် ဒဲ ဂေ အာတ့် ဟူမ် ဂေ ဘူမ်, တဲး န့ ပီ ပီ မှာန့် ဟိတ် အေ. အာတီ အာဝ် မွှိုမ်.”
3 ဇဝ် ယေဆူ ဝီ တဝ်း, “ဆေ န့ မုး ဘေ, မှဝ် န့ ပါယ် ပီ ဝဲန် ဘေ ဒါရာ ဇဝ်ဖြာ ကူပ် ဒူပ် ဘေ ဟိတ် ဘေ.း ဘော အာတီ အာဝ် မွှိုမ်.
4 ခုဝ်, ဇဝ်ဖြာ ဟဲ့ တဝ်း, ‘တဲး ဘေ ရုဝ်ဆေ ဂုန့် မာ ဘေ.’ အန် ဘော တဝ်း, ‘အာဆေ ဒိူင် ဂုန့် မာ အန်, အန် လုဝ် ယမ်.’
5 ဘေ ယီ တူ မာနုဝ် ပါယ် တီ. ဆေ န့ မိုဝ်း ဒူအီ အူ ဝီ တဝ်း ဒီ ဂုန့် မာ အန်, ‘ပီ လုဝ် ဒွါ အုဝ် ဒီ ဘာယ်, အုဝ် အာဝ် ဟူ မိုဝ်း ဒီ ဒွါ. အုဝ် ဟဲ့ ဟွတ့် လှူ ဒီ ဇဝ်ဖြာ,’ အန် တူ ရုဝ်ဆေ ဂုန့် မာ အန်.
6 ဘေ ယီ တဝ်း, ပီ ဘူင် အန် ဟဲ့ မှာန် ဟဲ့ မုး. ပါယ် တီ ဘေ နပ် ဒီ ဝဲန် ဂြုဝ်း ဇဝ်ဖြာ, ယီ ဒူပ် ဟိတ် ဘေ.
7 ဘေ မုး ဒူအီ ညိုင်ရာင် ဘွတ်. အာအီဆာယ ဟဲ့ ကာလာင် ဂြုဝ်း မှာန် ဒေါ တဝ်း အန် လွင် ဘေ,
8 ‘မီ မူတ့် ဂေ တဝ်း, ဂေ ရုဝ်ဆေ အုဝ်. ခဲင် နဝ်း, ဂေ ယီ တူ နမ်လှုဝ်း အုဝ်.
9 ဂေ ကြိုပ် အုဝ် ပီယေန့်. ပီ မာနုဝ် ဂေ, န့ တူ မုး ဒါရာ အုဝ်. န့ မုး ဒါရာ ပီ ဘူင် ဂေ ဒူအီ.’”
10 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဒါ တာင် တွိုန်, အန် ဝီ ဒဲ့ ဂေ ဒူအီ ကိူန်, တဲး ဂေ ထူမ် ဂြုဝ်း အန်. အန် ဝီ တဝ်း, “ဘေ ထူမ်, တဲး န့ ဘော လိုဝ်း ဒီ နဝ်း ဘေ.
11 ပီ ဒီ ဟူမ် အီ လိုပ် ခဲင် ဒုဝ် ဘူင့်, န့ တူ ပဲ ဒီ ဘူင် တဲး ဒူအီ တူ ဘွတ်. န့ ယီ မုး ပီ ကာလာင် အန်, အီ လေး ခဲင် နဝ်း အန်, ဇိုဝ် တီ တဲး ဒူအီ မိုဝ်း မှာပ်, ဘဲန် ဒူအီ တူ ဘွတ်.”
12 ဇဝ် ယေဆူ ဟဲ့ ဟွတ့် တဝ်း ပါယ် တီ, ဂေ ဒီဘဲ အန် ဝီ တး ဒူင် ကွယ် အန်, ဝီ တဝ်း, “မဲ ဟဲ့ ယိုဝ်, ဂေ ဒူအီ ခဲင် ဖိုင် ဖာရီဆဲ, ဂေ တူ အိုင် ဂြုဝ်း မဲ တီ.း”
13 ဇဝ် ယေဆူ ဝီ တဝ်း, “ဆေ န့ မိုဝ်း ဒူအီ အီ တူ မာနုဝ် ဆီချာ လွင် ဇဝ်ဖြာ, ဇဝ်ဖြာ ဒီ ဝဲန် ဂြုဝ်း ဒူအီ တီ, တဲး န့ ပီ ဒူအီ အီ ရိုတ့် ဝဲန် ဒဝ် ပီ တူ ဆမ် အန်, တဲး ဘော ဒဝ် ဘော ရျီး အန် လေး, တဲး န့ စှိုမ်.
14 ဘေ တူ လုဝ် ထူမ် ဂြုဝ်း ဂေ ဒူအီ ခဲင် ဖိုင် ဖာရီဆဲ တွိုန်. ဂေ ပီ ဒူအီ ငါယ် အပ် အီ ထေဝ် ဒီ ယဲတ့် အီ ဟဝ်. ဆေ ဒူအီ ငါယ် အပ် တဝ်း ဒီ ယဲတ့် ဒူအီ ငါယ် အပ် ပေါ အူ ဝီ, ဂါယ် ဘော အာ ဝီ ဒီ စုဝ်း ခဲင် ကာဒဝ်.”
15 အာပေတာရူ ဝီ တဝ်း, “တဲး မဲ ကာလာင် ဒီ ယေ လွင် ဒါင် အူဖာမာ တီ.”
16 ဇဝ် ယေဆူ ဝီ ဒီမွှတ် ဂေ တဝ်း, “မှဝ် န့ ပါယ် ပီ တူ မိုဝ်း ဘေ အာငျာန်.း
17 မှဝ် န့ ပါယ် န့ တူ လိုဝ်း ဒီ ဘေ လွင် ဂြုဝ်း အုဝ် တွိုန်.း မာဆေ အီ လိုပ် ခဲင် ဝတ့်, န့ ဝီ လေး ခဲင် ဝတ့်.
18 န့ ယီ မုး ဂြုဝ်း အီ လေး ခဲင် မူတ့် အီ, န့ ဘော လေး ခဲင် နဝ်း. မျုဝ် အီ လေး ခဲင် နဝ်း တီ, န့ တဲး ဒူအီ တူ ဘွတ်.
19 ဆေ ဒူအီ ဇေန့်ဇာ နာ တူ မွှိုမ်, ဆေ ဂေ ဆီ ငဝ်း ဝဲန် အီ ဟဝ်, လုတ့် အီဘိုန့် အီ, ဘူင် မွှိုမ် ကာအိး, ပြာ ကြုဝ် အီ, ဘဲန် ဆက်ဆေ အီ ကာလုဝ်, ကာလာင် ဂြုဝ်း တူ မွှိုမ် လွင် အီ,
20 ပီ ဘူင် ဂေ ဇိုဝ် တီ, န့ လေး ခဲင် နဝ်း အီ, တဲး ဒူအီ တူ ဘွတ်. ဆေ ဒူအီ ယီ တူ ဘာယ် ဒဲ အန် အာတ့် ဟူမ် အန် ဘူမ်, န့ တူ တဲး အန် ဘဲန် ဒူအီ အာဝ် ဘွတ်.” ခဲ့ တီ ဇဝ် ယေဆူ ဝီ ကာလာင် ဒီ ဒီဘဲ အန်.
21 ဝါယ် အန် တီ ဇဝ် ယေဆူ လေး ဒူင် ကွယ် အန် တွိုန်, ဝီ ဟာဝ် ဇမ် ကာတတ် မိူင် ထူရုဝ် ဂါယ် မိူင် ဆီဒူန်.
22 န့ ယီ မိုဝ်း အီဘိုန့် အူ ဝီ, အန် မုး ဒူအီ အာမျုဝ် ကာနန့် အီ ကွယ် ကာတတ် ဒူင် တး ဇဝ် ယေဆူ. အန် ဝီ တး ဒူင် ကွယ် ဇဝ် ယေဆူ ဝီ တဝ်း ဒီ အန်, “မဲ ဇဝ်, မဲ မုး လှုက်လှာန် အာဒါဝိတ် တွိုန်,a တဲး မဲ ကာဝေ အုဝ်. ဂွန် အီဘိုန့် အုဝ် မိုဝ်း ကာနမ် ခဲင် ဒုဝ် အန်. ကာနမ် တီ ဒွါ ဒုက် ဘဲန် မျုဝ် ဘဲန် မျုဝ် ဒီ အန်.”
23 ဇဝ် ယေဆူ တူ ဝျီ့ ဂြုဝ်း အန် တီ. ပန် တီ ဒီဘဲ အန် ဝီ တး ဒီ အန် တဝ်း, “တဲး မဲ ကာလာင်, တဲး အန် ဝေန့်. ယုဝ် အန် ဒူပ် အေ, ဒီ ဘော ဒဲ့ မဲ ဆေဆေ.”
24 ဇဝ် ယေဆူ ဝီ တဝ်း, “ဇဝ်ဖြာ ဟဲ့ တိုယ် အုဝ် တဲး အုဝ် စွယ် မီ ဂေ ဒူအီ အီဆာရေလ. ဂေ ပီ မာဘူ အီ ဘျုဝ်း.”
25 အီဘိုန့် တွိုန် ယီ တး, ခြိုပ်ခြဝ် ဒီ အာတ့် ဇဝ် ယေဆူ. အန် တဝ်း, “မဲ ဇဝ်, စွယ် အုဝ်.”
26 ဇဝ် ယေဆူ ဝီ တဝ်း ဒီ အန်, “ပီ ဒီ လုဝ် ဒွါ ဂွန် ဟူမ်, အာဝ် ကာအာပ် ဒွါ မာဆုဝ် ဟူမ်.b ပါယ် တီ ဘော အုဝ် အာဝ် ကာအာပ် စွယ် ဒူအီ အီ တူ မုး အာမျုဝ် အီဆာရေလ.”
27 အီဘိုန့် တွိုန် ဝီ တဝ်း, “ဂြုဝ်း ပီ ကာလာင် မဲ ဇဝ် တီ ဟဲ့ မှာန်. မာလဲ, မာဆုဝ် ယီ ပွိုန် ဘ်ု ဒီ လျီ့ ဟူမ် ဘူမ် ဘြတ် ဒါ ကာညာ အန်.”
28 အန် ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဝီ တဝ်း, “အိုယ် ဂိုန့်, မဲ ဟဲ့ ညှိုမ် ဆီချာ. န့ ဒီ ဘဲန် ခဲ့ ပီ မှာန့် မဲ ဒီ အုဝ် တီ.” ဆိန့် ဒေါ ကာလာင် ဇဝ် ယေဆူ ဂြုဝ်း တီ, ဂွန် အီဘိုန့် အန် တွိုန် ဟဲ့ ကဲန် အူ ဇေန့်.
29 ဝါယ် အန် တီ ဇဝ် ယေဆူ လေး ဒူင် ကွယ် အန် တွိုန်. ဘော အန် ဘော ဒီဘဲ အန် ဝီ ဟာဝ် ဇမ် ဒီ ခူပ် အိုမ် ဒိုင် ဂါလီလေ. ဟဲ့ ဟွတ့်, အန် ဝီ ဟုဝ့် တုတ့် ဒဲင် နွန်.
30 န့ ဝီ မိုဝ်း ဒူအီ ကိူန် ကာဆဝ်, ဂေ ဝီ တး ဒူင် ကွယ် အန်, ဝီ တိုယ် ဂေ ဒူအီ ဆဝ် ဘော ဒူအီ ပ့လဝ် ယမ်, ဒူအီ ငါယ် အပ်, ဒူအီ စှေ, ဒူအီ တူ ပွိုန် ကာလာင် ဂြုဝ်း ဘော ဂေ ဒူအီ မိုဝ်း ဆဝ် ဘဲန် မျုဝ် ဘဲန် မျုဝ်. ဂေ တး တိုယ် ဒူအီ ဇိုဝ် တီ, တဲး ဂေ ဇမ် ဒီ အာတ့် ဇဝ် ယေဆူ. အန် မိူဝ် တဲး ဂေ ကဲန် ဒွန် အီ.
31 ဂေ ဒူအီ ကိူန် ယီ ယိုဝ် ဂေ ဒူအီ တူ ပွိုန် ကာလာင် ဂြုဝ်း, ဂေ ဝီ ကာလာင် ဆီချာ. ဂေ ဒူအီ စှေ ဝီ ဆီချာ, ဂေ ဒူအီ ပ့လဝ် ယမ် ဝီ ပွိုန် ဟာဝ်, ဂေ ဒူအီ အီ ငါယ် အပ် ဝီ ပွိုန် ယိုဝ်. ခဲ့ ကွယ် ဂေ အီ ယိုဝ် လွင် အန် တီ, ဂေ ဝီ အာမ် ကာဆဝ်, ဝီ အိူပ် ဇဝ်ဖြာ အီ မုး ဇဝ်ဖြာ ပီ ကြိုပ် ဂေ ဒူအီ အီဆာရေလ.
32 ပန် တီ ဇဝ် ယေဆူ ဝီ ဒဲ့ ဒီဘဲ အန် တဲး ဂေ တး ကာတတ် အန်. အန် ဝီ တဝ်း ဒီ ဂေ, “အုဝ် ကာဝေ ဂေ ဒူအီ အီ ကွယ် ဒီ နီ. ဂေ ဟဲ့ ဒူပ် အုဝ် အာဒါ အူယ် ဆီငဲ. ဂေ ယီ တူ မိုဝ်း ဒီ ဟူမ် မာဆေ. အုဝ် တူ ဆီ တဲး ဂေ ဝေန့် ကာင် ဂေ ဒေါ ကာပြာန့် ဂေ ပီ ဒီ ဟူမ်. ယုဝ် ဂေ ဒီလှး ကေး ဒေါ ဟာဝ် ဂေ ဒူပ် န့တေန့်.”
33 ဂေ ဒီဘဲ အန် ဝီ တဝ်း, “ဒူင် ကွယ် အေ နီ ဟဲ့ ကာတူင့် မိူင်. ခဲင် ပြဲ ကာဟဝ်း နီ, မှဝ် အေ ဒီ ပါယ် ဒီ စိုဝ်း ပီ ဒီ ဟူမ် ခဲ့ ပီ လုဝ် အေ, တဲး ဂေ ဒူအီ ကိူန် ဟူမ် ဖဲ.း”
34 ဇဝ် ယေဆူ ဝီ ဒီမွှတ် တဝ်း, “ခါမုန် နှာင် ဘူင့် ဘေ မိုဝ်း.း” ဂေ ဝီ တဝ်း, “ဘူ ဘူင့်. ဘော မာဂါ ဒီတဲတ် မင် ဒုဝ် ဟဲ့ မိုဝ်း.”
35 ပန် တီ ဇဝ် ယေဆူ စ်ု ဂေ ဒူအီ ကိူန် တဲး ဂေ တုတ့် ဒဲင် ကာဒါယ်.
36 အန် ဘော ဝီ ဒိုဝ်း ခါမုန် ဘူ ဘူင့် ဘော မာဂါ တွိုန်, ဝီ ဒါင် ဂုင် ဂေဇူ ဒီ ဇဝ်ဖြာ, ဝီ ကာဘက် ခါမုန် ဂေ မာဂါ. ဟဲ့ ဟွတ့်, အန် ဝီ ဒွါ ဒီ ဂေ ဒီဘဲ အန်, တဲး ဂေ ဝီ ဒွါ တူတ့် ဒီ ဒူအီ ကိူန်.
37 ဂေ ဘောကာဂ့လျီတ် ဝီ ပွိုန် ဒီ ဟူမ် ဖဲ. ဟဲ့ ဟွတ့် ဟူမ်, ဂေ ဒီဘဲ ဇဝ် ယေဆူ ဝီ ကာဇု ကာလူယ် ဟူမ် ဂေ, ကော နုဝ့် ဘူ ခွန်.
38 န့ ဘော မိုဝ်း အီမာယ် ဖွုန် ဟြဲန့် အီ ဟူမ် ဖဲ. တူ တိး အီဘိုန့် ဂေ ဂွန်.
39 ပန် တီ ဇဝ် ယေဆူ စ်ု ဂေ ဒူအီ ကိူန် ဝေန့် ကာင် ဂေ. ဟဲ့ ဟွတ့်, အန် ဝီ လိုပ် ခဲင် ရိုဝ်, ဝီ ပဝ့် ဟာဝ် တဲး အန် ဇမ် ကာတတ် မိူင် မာဂါဒါန်.

MAT 16
1 ဂေ ဒူအီ ခဲင် ဖိုင် ဖာရီဆဲ ဘော ဂေ ဒူအီ ခဲင် ဖိုင် ဆာဒူခဲ မင် အီ, ဂေ ဝီ တး ဒူင် ကွယ် ဇဝ် ယေဆူ, ဝီ ထေဝ် နဝ်း အန်. ဂေ ဝီ မှာန့် ဒီ ဇဝ် ယေဆူ တဲး အန် ဂါဝ် ပွုန် ဇဝ်ဖြာ, ဘျ ဒီ ဂေ နာ မွှိုမ် အာမ် ကာဆဝ်.
2 ဇဝ် ယေဆူ ဝီ တဝ်း, “ဆေ ဟီ ဇမ် ဘာ ဒီ အပ် ဘေ နပ် ဒီ ယွတ် ဘ့လေန့်. ဆေ ဘ့လေန့် ဟဲ့ ရေန့်, ဘေ နပ် ဒီ တဝ်း, ‘ခဲညှာ န့ ဒီ ဆောဒါတ်, အာဝ် ဂ့လာယ်.’
3 ဆေ န့ မုး ဆိန့်ဝး, ဘေ ဘော နပ် ဒီ ယွတ် ဘ့လေန့်. ဆေ အန် ရေန့်, ဆေ န့ ဘော မိုဝ်း န့အု ခဲင် ဘ့လေန့်, ဘေ ဝီ နပ် ဒီ တဝ်း, ‘အာတိုဝ် ခုန် ဂေ ဂ့လာယ် ဒီ တး.’ ဆေ ဘေ ယွတ် ဘ့လေန့်, ဘေ ဘော နပ် ဒီ ကာလာင် န့ ဒီ ပါယ် မှဝ်. ပါယ် တီ, ဘေ ဘော ယွတ် ပီ ဘူင် အုဝ် ဒေါ ကွယ် အုဝ် ဒီ နီ. န့ ယီ တူ လိုဝ်း ဆီဖဝ် အန် ခဲင် နဝ်း ဘေ.
4 ဘေ ဒူအီ ဇာတ် နီ, ဘေ ဟဲ့ ဟာယ်. ဘေ ဘော ဝဲန် ဇဝ်ဖြာ, ဝီ ဒူပ် ဒါရာ ဘဲန် မျုဝ် ဘဲန် မျုဝ်. န့ ပီ ပီ ဘူင် ဂေ ဒူအီ အီ လုတ့် အီဘိုန့်. ဘေ တူ ညှိုမ် ဂြုဝ်း အုဝ်, ယီ မှာန့် အုဝ် ဘူင် နာ မွှိုမ် အာမ် ကာဆဝ် တဲး ဘေ နပ် လွင် ပွုန် အုဝ်. ဇဝ်ဖြာ ဟဲ့ ဟွတ့် ဘူင် နာ မွှိုမ် အာမ် ကာဆဝ် ဒီ ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာယုဝ်နာ တွိုန်. အာတီ ဟဲ့ ဘျ လွင် အုဝ်. ဒဲင် တီ အာဝ် မိုဝ်း ပီ ဒီ ဘျ ဒီ ဘေ.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ လေး ဒူင် ကွယ် အန် တွိုန်, ဟာဝ် ပေါ အူ ပ့လုဝ့် တဲး ဂေ ဒူအီ ဟဝ် ကွယ် နာ ပန်.
5 ဇဝ် ယေဆူ ဘော ဒီဘဲ အန် ဝီ ပဝ့် ရိုဝ်, ကာလုဝ်း အိုမ် ဒိုင်, ဝီ ဇမ် ဘ့လာက် နာ တ တွိုန်. ဒေါ အန် တီ ဂေ ဒီဘဲ အန် ဟဲ့ ပိဝ် ဒီ ဂူင့် ခါမုန် ပီ ဒီ ဟူမ် ဂေ.
6 ဇဝ် ယေဆူ ဝီ တဝ်း ဒီ ဂေ, “ဘေ လုဝ် ဆာဒိက် ဂေ ဒူအီ ဖိုင် ဖာရီဆဲ ဘော ဂေ ဒူအီ ဖိုင် ဆာဒူခဲ. ပီ ဘူင် ဂေ, န့ ပီ ဆီနမ် ဘြး ခါမုန်.”
7 ဂေ ဒီဘဲ ဇဝ် ယေဆူ ဝီ လာယ် ဆင်ချာင် လွင် ဒါင် ဂြုဝ်း တီ. ဂေ တဝ်း, “အန် ဟဲ့ ခဲ ဒီ အေ လွင် အန် တီ ကူပ် ဟဲ့ ပိဝ် အေ ဒီ ဂူင့် ခါမုန်.”
8 ဇဝ် ယေဆူ ဝီ နပ် လွင် ဂြုဝ်း ဂေ တီ, အန် ဝီ တဝ်း ဒီ ဂေ, “ဘေ မုး ဒူအီ အီ ညှိုမ် အီ စဲက်. မှဝ် န့ ပါယ် ပီ ကာလာင် ဘေ လွင် တူ မိုဝ်း ဘေ ခါမုန်.း
9 န့ ညှမ် လိုဝ်း ဒီ နဝ်း ဘေ လွင် ပီ ဘူင် အုဝ်. န့ ပီ, ဘေ ဟဲ့ ပိဝ် ဒေါ ဒိုဝ်း အုဝ် ခါမုန် ဖန် ဘူင့်, တဲး ဒူအီ ဖန် ဟြဲန့် ဟူမ် ဖဲ. ဘေ မိူဝ် ဟဲ့ ပိဝ်, နှာင် ကာတဲပ် ဟဲ့ ဝီ ကာလူယ်.
10 ဘေ မိူဝ် ဟဲ့ ပိဝ် ဒေါ ဒိုဝ်း အုဝ် ခါမုန် ဘူ ဘူင့်, တဲး ဒူအီ ဖွုန် ဟြဲန့် ဟူမ် ဖဲ. ဘေ မိူဝ် ဟဲ့ ပိဝ် နှာင် ခွန် ဟဲ့ ဝီ ကာလူယ် ဒေါ အန် တီ.
11 န့ တူ ကာလှုး ဒီ နဝ်း ဘေ လွင် ဂြုဝ်း ပီ ကာလာင် အုဝ်. အုဝ် တူ ကာလာင် လွင် ခါမုန် ဘေ. အုဝ် ဟဲ့ တဝ်း, တဲး ဘေ ဆာဒိက် ဂေ ဒူအီ ဖိုင် ဖာရီဆဲ ဘော ဒူအီ ခဲင် ဖိုင် ဆာဒူခဲ တွိုန်. ဂေ ပီ ဆီနမ် ဘြး.”
12 ပန် တီ န့ ကော လိုဝ်း ဒီ နဝ်း ဂေ လွင် ဂြုဝ်း ဇဝ် ယေဆူ တွိုန်. အန် တူ ကာလာင် လွင် ဆီနမ် ဘြး ပီ ကာဝ်ု ဂေ ခဲင် ခါမုန်. အန် ယီ ကာလာင် လွင် ပီ မာနုဝ် ဂေ ဒူအီ ခဲင် ဖိုင် ဖာရီဆဲ ဘော ဒူအီ ခဲင် ဖိုင် ဆာဒူခဲ တွိုန်.
13 ဝါယ် အန် တီ ဇဝ် ယေဆူ ဂေ ဒီဘဲ အန် ဝီ ဟာဝ် ဇမ် ကာတတ် မိူင် ကေဆာရေ ဖီလီဖီ. ဒေါ အန် တီ အန် ဝီ ဒီမွှတ် ဒီဘဲ အန်. အန် တဝ်း, “မာဆေ ပီ တဝ်း ဂေ ဒူအီ ဟဝ်, လွင် အုဝ် အီ ဟဲ့ ဘဲန် ဂွန် ဒူအီ.း”
14 ဂေ ဝီ တဝ်း, “မင် အီ တဝ်း, မဲ မုး ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တွိုန် အီ ဟဲ့ ဝီ ယိတ့် ဝီ အိမ်. မင် အီ တဝ်း, မဲ မုး ဒါ ဆာရာ အာအေလီယ တွိုန် အီ ဟဲ့ ဝီ ယိတ့် ဝီ အိမ်. မင် အီ ဘော တဝ်း, မဲ မုး ဒူအီ အီ ဘျာန် ဂြုဝ်း ဇဝ်ဖြာ အူ ဝီ. ဂေ ဘော တဝ်း, မဲ မုး ဒါ အာယေရေမီ တွိုန် အီ ဟဲ့ ဝီ ယိတ့် ဝီ အိမ်.”
15 ဇဝ် ယေဆူ ဝီ တဝ်း, “ဘေ လဲ, ဘေ ထာင်, အုဝ် မုး အာဆေ.း”
16 အာဆီမူန် အီ စိူဝ် ဘော အာပေတာရူ တွိုန်, အန် ဝီ ဝျီ့ ဂြုဝ်း တီ. အန် တဝ်း, “မဲ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး မဲ ချွတ် ဒူအီ. မဲ မုး ဂွန် ဇဝ်ဖြာ အီ ကွယ် ဆေဆေ, အီ တူ နပ် ဒီ ယမ်.”
17 ဇဝ် ယေဆူ ဝီ တဝ်း, “မဲ အာဆီမူန်a အီ မုး ဂွန် အာယုဝ်နာ, ဇဝ်ဖြာ ဟဲ့ မွင့်ကာရာ တဲး ဒီ မဲ. အာဝ် မိုဝ်း ဒူအီ အီ ဟဲ့ မာနုဝ် မဲ. န့ မုး ဂုန့် အုဝ်, အီ ကွယ် ဂါင်ဟြာဝ်, အန် ဟဲ့ ဘျ ဒီ မဲ လွင် အုဝ်.
18 အုဝ် မိူဝ် တဝ်း ဒီ မဲ, မဲ မုး အာပေတာရူ. လွင် ဒါင် စိူဝ် မဲ တီ, န့ မုး မာဝ် တာင်. အုဝ် ဒီ တဲး မဲ ဒဲ့ ဒူအီ ကိူန် ဒူပ် အုဝ်, တဲး ဂေ ဘဲန် ဖိုင် အီ ညှိုမ် အုဝ်. ဖိုင် တီ ဒီ ပီ ကာင် ပီ ဆမ် ဒူအီ ဒဲင် မာဝ် တာင် တီ. ဂေ ဒီ ညှိုမ် ဆီချာ, တူ ယုဝ် ဒီ ယမ်. အာဆေ တဝ်း ဒီ ကာဂုဝ်း ဒီ ဂေ, အန် ဒိူန် တူ ပဲ တူ အွင် ဒေါ မှဝ်.
19 ဆေ ဇဝ်ဖြာ ဟီ အိုပ် ကာဒါယ်, အုဝ် ဒီ တဲး မဲ ပီ ဒူအီ အီ ဂူင့် လခတ်ဆဝ် အီ ပွိုန် ဝိုဝ်း မာလုဝ်း ခဲင် ဟုဝ် ခုန်ဒီခမ်. အုဝ် တဲး မဲ မိုဝ်း ပွုန် ပီ ဒူအီ ဇိုဝ် တီ. ခဲ့ ပီ စ်ု မဲ ဒူအီ ဘူင် ဒဲင် ကာဒါယ် နီ, ဘော ဇဝ်ဖြာ အီ ကွယ် ဂါင်ဟြာဝ် ဒီ တဝ်း, ဟဲ့ မုး, ဟဲ့ မှာန်. ခဲ့ ပီ ခြဲ မဲ ဒဲင် ကာဒါယ် နီ, ဘော ဇဝ်ဖြာ တူ တဲး အီ ဘူင်.”
20 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ အာပေတာရူ, အန် ဝီ စ်ု ဂေ ဒီဘဲ အန်, ကွဲ့ တဲး ဂေ ကာလာင် ဒီ အာဆေ လွင် မုး အန် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
21 ဝါယ် အန် တီ ဇဝ် ယေဆူ ကာလာင် ဒီ ဂေ ဒီဘဲ အန် ပီ တူ ဒွိုမ် ကာလာင် အန် ဒီ ဂေ. အန် တဲး ဂေ နပ်, အန် လုဝ် ဟာဝ် မိူင် ယေရူဆာလဲမ်. ဂေ ဒါ တာင် ယူဒါ, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဒီ ဘူင် တဲး အန် ကာဒုး ဒုက် ဘဲန် မျုဝ် ဘဲန် မျုဝ်. ဟဲ့ ဟွတ့်, ဂေ ဒီ ငဝ်း အာဆာက် အန်. ဟီ ဇမ် ဆီငဲ ဟာအူယ် ဝါယ် ယမ် အန်, အန် ဒီ ဝီ ယိတ့် ဝီ အိမ်.
22 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အာပေတာရူ တွိုန် ယီ တဲး ဇဝ် ယေဆူ ဝီ မာငး ယွတ် အန်. အန် တဝ်း, “မဲ ဇဝ်, ကွဲ့ တဲး န့ ဘဲန် ပါယ် တီ ဒေါ မှဝ်.”
23 ဇဝ် ယေဆူ ဝီ ယွတ် အန်, ဝီ တဝ်း, “ကွဲ့ ကာလာင် ဂြုဝ်း ပါယ် တီ. န့ ပီ ဂြုဝ်း ဘုဝ် ကာနမ် အီ စိူဝ် ဆာတာန် အီ ခြဲ အုဝ် ဘူင် ပီ အိုင် ဇဝ်ဖြာ. ခုဝ်, အာငျာန် မဲ တူ ဒူပ် အာငျာန် ဇဝ်ဖြာ အီ မုး ဂုန့် အုဝ်. န့ ဒူပ် အာငျာန် ဒူအီ.”
24 ပန် တီ ဇဝ် ယေဆူ ဝီ ကာလာင် ဒီ ဂေ ဒီဘဲ အန် ဒွန် အီ. အန် တဝ်း, “အာဆေ ဆီ ဒူပ် အုဝ် အာဝ် ပွိုန် ဘူင် ပီ အိုင် အန်. အန် လုဝ် ဘ့လေး နဝ်း အန် တဝ်း, ‘ဆေ အုဝ် ပီ ဘော လုဝ် ယမ် မိူဝ်, အုဝ် ယီ ဒီ ဒူပ် အန် ဇဝ် ဆေဆေ.’
25 အာဆေ လှယ် အာဆာက် အန်, အာဆာက် အန် တီ ဒီ စှိုမ်. အာဆေ ယီ တူ ယုဝ် ဒီ ယမ် ကူပ် ညှိုမ် အန် ဒီ အုဝ်, အန် ဒီ ဝီ ပွိုန် အာဆာက် ကာမာယ်.
26 ဆေ ဒူအီ အူ ဝီ ဟဲ့ ပွိုန် တူတ့် ဒွန် မျုဝ် ခဲ့ ပီ ဆီ ပွိုန် အန် ဒဲင် ကာဒါယ် နီ, အာဆာက် အန် ယီ စှိုမ်, စုဝ်း ကာလုဝ့် ငါရာယ်, ကြုဝ် ပဲ့ ဟဲ့ ပွိုန် အန် တီ, အာဝ် ဘဲန် အာဂျိုဝ် မာဆေ ဒီ အန်. ဒူအီ မိူဝ် တူ ပွိုန် ဒွါ မာဆေ, တဲး ဇဝ်ဖြာ ချွတ် အန်, ကွဲ့ တဲး အာဆာက် အန် စှိုမ်.
27 ခုဝ် အန် တီ အုဝ် တဝ်း ဒီ ဘေ, ဆေ အုဝ် အီ ဟဲ့ ဘဲန် ဂွန် ဒူအီ ဒီ ဝီ တး ဒဲင် ကာဒါယ် နီ, အုဝ် ဒီ ဂူင့် အာဖုင် ဒင်ခုဝ် ပီ ဒွါ ဇဝ်ဖြာ ဒီ အုဝ်. ဘော ဂေ အာမူ အာမာတ် ဇဝ်ဖြာ ဒီ ဒူပ် အုဝ်. ပန် အန် တီ, အုဝ် ဒီ ဝီ ဒွါ ရုး အန် ဒီ ဒူအီ ဒွန် အီ, တဲး န့ ကာဒါန် ပဲ့ ဟဲ့ ဘူင် ဂေ.
28 အုဝ် တဝ်း အာခ်ု ဒီ ဘေ. ကာတဲ ဘေ ဒူအီ အီ ထူမ် ဂြုဝ်း အုဝ် အီ ဟဲ့ ဘဲန် ဂွန် ဒူအီ နီ, န့ မိုဝ်း မင် အီ, ဂေ တူ ယမ် အာတ့် ဇမ် အာခြာဝ် ပန် ဒီ ဝီ တး အိုပ် တူတ့် အုဝ် ဒဲင် ကာဒါယ် နီ.”

MAT 17
1 ဝါယ် အန် တီ ဒဝ် ဆီငဲ, ဇဝ် ယေဆူ ဝီ ဒဲ့ အာပေတာရူ, အာယာကူပ် ဘော အာယောဟာန် အီ မုး ဝါ အာယာကူပ်, တဲး ဂေ ဟာဝ် ရိုမ် ဒူပ် အန်. ဂေ ဟုဝ့် ဒဲင် နွန် စာ, တူ တဲး အီ ဟဝ် ဒူပ် ဂေ.
2 ဂေ ဟဲ့ ဟွတ့် ဇမ် ဒဲင် နွန် တွိုန်, အာရိုပ် ဇဝ် ယေဆူ ဝီ ဘ့လိူင်, တဲး ဂေ ဒီဘဲ အန် အူယ် ဝီ ပွိုန် ဒီ ယိုဝ်. နာ အန် ဝီ ဘ့လာင် ပီ ဆီငဲ. ဘော ခြိုင် ပီ စှိုပ် အန် ဝီ လုယ် ရာဝ်.
3 ဒေါ အန် တီ န့ ဘော မိုဝ်း ဒါ အာမုဝ်ဆဲ ဂါယ် ဒါ အာအေလီယ အီ ကွယ် ဘာန် ဒေါ မွိုန်, ဂါယ် ဝီ ကာပ့လုး ဒီ အာတ့် ဂေ, ကာလာင် ဂြုဝ်း ဒီ ဇဝ် ယေဆူ.
4 အာပေတာရူ ဝီ တဝ်း ဒီ ဇဝ် ယေဆူ, “မဲ ဇဝ်, န့ ဟဲ့ ဒါခိုယ် ကွယ် ဒီ နီ. ဆေ မဲ လုဝ်, အုဝ် ဒီ ဘူင် ထိုပ် အူယ် ထိုပ်, တဲး ဘော မဲ ဘော အာမုဝ်ဆဲ ဘော အာအေလီယ ကွယ် အူ ဝီ အူ ထိုပ်.”
5 ဒေါ ကာလာင် အန် ဂြုဝ်း တီ, န့ မိုဝ်း န့အု အီ ဘ့လာင် တး ပ့လိုက် ဂေ. ဘော မိုဝ်း ဂြုဝ်း အီ လေး ခဲင် န့အု တီ တဝ်း, “ဒူအီ တီ မုး ဂွန် ပီ ရွက့် အုဝ်. ပီ ဘူင် အန်, န့ လဝ့် နဝ်း အုဝ်. တဲး ဘေ ထူမ် ဂြုဝ်း အန်.”
6 ဂေ ဒီဘဲ အန် အူယ် ဝီ ဟဲ့ ဟွတ့် ထူမ် ဂြုဝ်း တီ, ဂေ ဝီ ကေး, ဝီ ယုဝ် ကာဆဝ်.
7 ဇဝ် ယေဆူ ဝီ တး ဘျေတ့် ဂေ တဝ်း, “ယိတ့်. ကွဲ့ ယုဝ်.”
8 ဂေ ဝီ ဆာကိုဝ်း ယွတ်, ဝီ ယိုဝ် မီ ဇဝ် ယေဆူ အူ ဝီ. အာဝ် ဟူ ယိုဝ် ဂါယ် အာ ဝီ တွိုန်.
9 ဒေါ ဝီ လူင် ဂေ ဒဲင် နွန်, ဇဝ် ယေဆူ ဝီ တဝ်း ဒီ ဂေ, “ကွဲ့ ခဲ ဒီ အာဆေ လွင် ပဲ့ ဟဲ့ ယိုဝ် ဘေ နီ, တဲး န့ ကော ဇမ် အာခြာဝ် ဒီ ဝီ ယိတ့် ဝီ အိမ် အုဝ် ဝါယ် ဟဲ့ ဟွတ့် ယမ် အုဝ်.”
10 ပန် တီ ဂေ ဒီဘဲ ဇဝ် ယေဆူ ဝီ ဒီမွှတ် အန်. ဂေ တဝ်း, “ဂေ ဒါ ဆာရာ အီ မာနုဝ် ဒါရာ, ဂေ တဝ်း, အာအေလီယ တွိုန် အီ ဟဲ့ ဟွတ့် ယမ်, အန် လုဝ် ဝီ တး ဒဲင် ကာဒါယ် နီ အာတ့် တး ဒူအီ ပီ ရဝ်း ပီ တိုယ် ဇဝ်ဖြာ တီ. မှဝ် န့ ပါယ် ပီ တဝ်း ဂေ ပါယ် တီ.း”
11 ဇဝ် ယေဆူ ဝီ တဝ်း, “ဟဲ့ မုး, ဟဲ့ မှာန်, ခဲင် ဘပ် ဇဝ်ဖြာ န့ တဝ်း လွင် အာအေလီယ ဒီ ဝီ တး ဒဲင် ကာဒါယ် နီ, တဲး အန် မ့ပြာယ် တူတ့် ဒွန် မျုဝ် အာတ့် ဒီ တး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
12 အုဝ် ယီ တဝ်း ဒီ ဘေ, ဒူအီ အီ ပီ အာအေလီယ တွိုန်, အန် ဟဲ့ ဟွတ့် တး. ဂေ ယီ တူ နပ် န့ မုး အန်. ခုဝ်, ဂေ ဟဲ့ ဘူင် ဒွန် မျုဝ် ပီ အိုင် ဂေ ဒီ အန်. ပါယ် တီ ဂေ ဒီ ဘော ဇွင့် ဘော စာဝ် ဘော ဒီ အုဝ် အီ ဟဲ့ ဘဲန် ဂွန် ဒူအီ.”
13 ဇဝ် ယေဆူ ဟဲ့ ဟွတ့် ကာလာင် ပါယ် တီ, ဂေ ဒီဘဲ အန် ကော နပ်, အန် ကာလာင် လွင် ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တွိုန်. အန် ပီ ဒါ အာအေလီယ တွိုန်.
14 ဂေ ဟဲ့ ဟွတ့် လူင် ဒဲင် နွန်, ဝီ ဇမ် ဒူင် ကွယ် ဂေ ဒူအီ ကိူန်, န့ မိုဝ်း ဒူအီ အူ ဝီ, အန် တး ခြိုပ်ခြဝ် ဒီ အာတ့် ဇဝ် ယေဆူ.
15 အန် တဝ်း, “မဲ ဇဝ်, တဲး မဲ ကာဝေ ဂွန် အီမာယ် အုဝ်. အန် မိုဝ်း ငါန် အီ တဲး အန် ခမ် ဒုက် ကာဆဝ်. ဘဲန် ဇေန့် ဘဲန် ဇေန့် အန် ကေး ခဲင် ငဝ် ဘော ကေး ခဲင် အိုမ်.
16 အုဝ် ဟဲ့ တိုယ် အန် တး ဒီ နီ, တဲး ဂေ ဒီဘဲ မဲ ပီကဲန် အန်. ဂေ ယီ တူ ပဲ.”
17 ဇဝ် ယေဆူ ဝီ တဝ်း, “ဘေ ဒူအီ အီ ကွယ် ဇာတ် နီ, ဘေ တူ ညှိုမ် မာဆေ. ပီ ဇေန့်ဇာ ဘေ ဘော ပီ ဘူင် ဘေ အာဝ် မွှိုမ်. ခဲ့ မှဝ် န့ ဒီ လှေန့်, အုဝ် ဒီ ဘော လုဝ် ကွယ် ရိုမ် ဒူပ် ဘေ.း ခဲ့ မှဝ် န့ ဒီ လှေန့်, အုဝ် ဒီ ဘော လုဝ် ခမ် ဒူအီ ပီ ဘေ.း” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း ဒီ ဒူအီ တွိုန်, “တိုယ် ဂွန် မဲ တး ဒီ အုဝ်.”
18 ပန် တီ ဇဝ် ယေဆူ ဆုတ့် လေး ကာနမ် ခဲင် ဒုဝ် ဂွန် တီ. ဟဲ့ ဟွတ့် ကာနမ် မိူဝ် လေး. ဂွန် အီမာယ် တွိုန် ဟဲ့ ကဲန် အူ ဇေန့်.
19 ဝါယ် အန် တီ ဒေါ တူ ကွယ် အီ ဟဝ်, ဂေ ဒီဘဲ ဇဝ် ယေဆူ ဝီ တး ဒီမွှတ် အန်. ဂေ တဝ်း, “မှဝ် န့ ပါယ် ပီ တူ ပဲ ယေ ဒီ ဆုတ့် ကာနမ် တီ လေး တဝ်.း”
20 ဇဝ် ယေဆူ ဝီ ဝျီ့ ဂြုဝ်း ဂေ တီ တဝ်း, “ဘေ ညှိုမ် အီ စဲက်. ခုဝ်, ဘေ တူ ပဲ ဒီ စ်ု ကာနမ် တီ လေး ခဲင် ဒုဝ် ဒူအီ တီ. အုဝ် တဝ်း အာခ်ု ဒီ ဘေ, ဆေ ဘေ မိုဝ်း နဝ်း ညှိုမ် အီ ဒါန် ကာအာင် ဒဝ် ဆျီမ်, ဘေ ဒီ ဘော နပ် ဒီ ဘူင် တူတ့် ဒွန် မျုဝ်. အာဝ် မိုဝ်း မာဆေ ပီ တူ ပဲ ဘေ. ဘေ ဒီ ဘော တဝ်း ဒီ နွန် အီ ကွယ် ဆွုန် တ ဒွယ်, ‘ကာထုဝ့် ဒူင် ကွယ် မဲ.’ အန် ဒီ ဘော ကာထုဝ့်.
21 ကာနမ် ဇိုဝ် တီ, ဂေ ယီ တူ လေး ဆေ ဘေ တူ ဆာခိုဝ် ဘော ယိူန် ပီ ဒီ ဟူမ်.”
22 ဝါယ် အန် တီ အူ ဆီငဲ ဂေ ဒီဘဲ ဇဝ် ယေဆူ ဘောကာဂ့လျီတ် ကွယ် ရိုမ် ဒူပ် အန် ဒေါ ကွယ် ဂေ ခဲင် အိူင် ဂါလီလေ. ဒေါ အန် တီ ဇဝ် ယေဆူ ဝီ တဝ်း ဒီ ဂေ, “န့ မုး အုဝ်, အီ ဟဲ့ ဘဲန် ဂွန် ဒူအီ, ဂေ ဒီ အာပ် အုဝ် ဒီ ရန်ဆူ အုဝ်.
23 ဂေ ဒီ ဘော ငဝ်း အာဆာက် အုဝ်. ဝါယ် ဟဲ့ ဟွတ့် ယမ် အုဝ်, ဟီ နုဝ့် အူယ် ဆီငဲ, ဇဝ်ဖြာ ဒီ တဲး အုဝ် ဝီ ယိတ့် ဝီ အိမ်.” ကူပ် ကာလာင် အန် ဂြုဝ်း တီ, ဂေ ဒီဘဲ အန် ဝီ ဘဲန် နဝ်း က့လိုဝ်.
24 ဇဝ် ယေဆူ ဘော ဒီဘဲ အန် ဟဲ့ ဝီ တး ဇမ် ခဲင် မိူင် ကာပေနာရိုမ်, န့ ဝီ မိုဝ်း ဒူအီ အီ ဂဲပ် ရွိုန် စိုင်, ဂေ တး ဒူင် ကွယ် အာပေတာရူ. ရွိုန် စိုင် တီ မုး ရွိုန် အူ ခ့ဝါယ် ပီ လုဝ် ဒွါ အီမာယ် ဒွန် အီ, တဲး န့ ဘဲန် ရွိုန် ပီ စ်ု ခဲင် ဟုဝ် ဇဝ်ဖြာ. ဂေ ဒူအီ ဂဲပ် ရွိုန် စိုင် တီ, ဂေ တဝ်း ဒီ အာပေတာရူ, “မှဝ် န့ ပါယ် ပီ တူ ဒွါ ဒါ ဆာရာ မဲ ရွိုန် စိုင် အာဒါ ဟုဝ် ဇဝ်ဖြာ တီ.း”
25 အာပေတာရူ ဝီ တဝ်း, “အန် ဒီ ဒွါ.” အာပေတာရူ ဝီ လိုပ် ခဲင် ကာင် ဒူင် ကွယ် ဇဝ် ယေဆူ. ဇဝ် ယေဆူ ဝီ တဝ်း အူ ဇေန့်, “အာဆီမူန်, မာဆေ ပီ ထာင် မဲ.း ဂေ ခုန်ဒီခမ် အီ ကွယ် ဒဲင် ကာဒါယ် နီ, ဂေ ဂဲပ် ရွိုန် စိုင် ဒီ အာဆေ.း ဂေ ဒိုဝ်း ဒီ ဂွန် ဂေ.း ဂေ ဒိုဝ်း ဒီ အီ ဟဝ်.း”
26 အာပေတာရူ ဝီ တဝ်း, “ဂေ ဒိုဝ်း ဒီ အီ ဟဝ်.” ဇဝ် ယေဆူ ဝီ တဝ်း, “ဆေ န့ ပါယ် တီ, ဂွန် ခုန်ဒီခမ် တူ လုဝ် ဟပ် ရွိုန် စိုင်.
27 ပီ ဘော ဟဲ့ ပါယ် တီ မိူဝ်, အေ ယီ တူ ဆီ ဘူင် ပီ တူ အိုင် ဂေ. ခုဝ်, မဲ ဟာဝ် ဒီ ဘာင် အိုမ်, ဘျွာ မ့ပဲ့ မဲ. ဆေ မာဂါ ဟဲ့ ဒိုက်, မဲ ဒိုဝ်း မာဂါ ဒုဝ် တီ, ကာဝိုဝ်း မူတ့် အန်. န့ ဒီ မိုဝ်း ရွိုန် အူ ဘူင့် ခဲင် မူတ့် အန်. ရွိုန် တီ မဲ ဒိုဝ်း ဒွါ ဒီ ဂေ ဒူအီ အီ ဂဲပ် ရွိုန် စိုင် တီ. န့ ဟဲ့ ဂ့လိုမ် ခဲ့ ပီ လုဝ် ဒွါ အာယ်.”

MAT 18
1 ဝါယ် အန် တီ ဂေ ဒီဘဲ ဇဝ် ယေဆူ ဝီ တး ဒူင် ကွယ် အန်. ဂေ ဝီ ဒီမွှတ် အန် တဝ်း, “ခဲင် မိူင် ပီ အိုပ် ဇဝ်ဖြာ, အာဆေ မုး ဒူအီ အီ တာင် လွှိုမ် အီ ဟဝ်.း”
2 ဇဝ် ယေဆူ ဝီ ဒဲ့ ဂွန် ဒီတဲတ် အူ ဝီ, တဲး အန် တး ကွယ် ကာတဲ ဂေ.
3 အန် မိူဝ် တဝ်း, “အုဝ် တဝ်း အာခ်ု ဒီ ဘေ. ဆေ ဘေ တူ ဘျွင် နဝ်း ဘေ, ဆေ ဘေ တူ ဝီ ဘဲန် ပီ ဂွန် ဒီတဲတ်, ဘေ တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ ဒေါ မှဝ်.
4 ခုဝ်, အာဆေ ပီတျီမ် ဒုဝ် ဘြိမ် အန်, တဲး အန် ပီ ဂွန် ဒီတဲတ် နီ, အန် ဒီ ဝီ ဘဲန် ဒူအီ အီ တာင် လွှိုမ် အီ ဟဝ် ခဲင် မိူင် ပီ အိုပ် ဇဝ်ဖြာ.
5 ဆေ န့ မိုဝ်း ဒူအီ အီ ရွုး ဂွန် ဒီတဲတ် ဇိုဝ် တီ ကူပ် ညှိုမ် အန် ဒီ အုဝ်, န့ ပီ, အန် ရွုး အုဝ်.
6 ဆေ န့ ဘော မိုဝ်း ဂွန် ဒီတဲတ် အီ ပီ ဂွန် နီ အီ ညှိုမ် အုဝ်, ဆေ ဒူအီ အူ ဝီ ဘော ကာဆုး ဂွန် ဇိုဝ် တီ ဘူင် မှာပ်, န့ ကာအာပ် အီ ဒိုဝ်း မာဝ် တာင် ပီ ကြိတ် အီ ခါမုန်, ပက် ဟွယ် ဒီ မဲင် အန်, ဝီ ဘျွာ ဘော အန် ဘော မာဝ် တာင် တီ ခဲင် အိုမ်, တဲး အန် ယမ် ကာဒမ် အိုမ်, ကွဲ့ ဟူ တဲး အန် ပွိုန် ဒီ ဘူင် မှာပ် ဇိုဝ် တီ.
7 ဂေ ဒူအီ အီ ကွယ် ဒဲင် ကာဒါယ် နီ, ဂေ ဒီ ကာဒုး ဒုက် တာင် ကူပ် ဘူင် ဂေ ဘဲန် မျုဝ် ဘဲန် မျုဝ် အီ နပ် ဒီ ကာဆုး အီ ဟဝ် ဘူင် မှာပ်. န့ ယီ မိုဝ်း ဘဲန် မျုဝ် ဘဲန် မျုဝ် အီ တဲး ဒူအီ ဘူင် မှာပ်. အာဆေ ယီ ကာဆုး အီ ဘူင် မှာပ်, ဝူတ် အန် ဒီ စန် လွှိုမ် အီ ဟဝ်.
8 ဆေ ဒဲ ဂေ ပ့လဝ် ဘေ ယီ တဲး ဘေ ဘူင် မှာပ်, တဲး ဘေ ဒဲပ် ဝဲန်. ဆေ ဘေ တူ မိုဝ်း ဒဲ ဂေ ပ့လဝ် တီ, ယီ ပွိုန် ကွယ် ရိုမ် ဒူပ် ဇဝ်ဖြာ ဆေဆေ, န့ မွှိုမ် လွှိုမ် မိုဝ်း ဘေ ဒုဝ် ဘူင့် အီ ဇေ့ဇုင်, ယီ စုဝ်း ကာလုဝ့် ငါရာယ်, အီ မိုဝ်း ငဝ် ကုး ဆေဆေ.
9 ဆေ ငါယ် ဘေ ဝီ တဲး ဘေ ဘူင် မှာပ်, တဲး ဘေ ဂွဲ့ ဝဲန် ငါယ် တီ. ဆေ ဘေ မိုဝ်း မီ ငါယ် အူ ဘ့လာက် ယီ ပွိုန် ကွယ် ရိုမ် ဒူပ် ဇဝ်ဖြာ ဆေဆေ, န့ ဘော မွှိုမ် လွှိုမ် မိုဝ်း ဘေ ငါယ် ဘော အာ ဘ့လာက်, ယီ လုဝ် စုဝ်း ကာလုဝ့် ငါရာယ် အီ မိုဝ်း ငဝ် ကုး ဆေဆေ.” ခဲ့ တီ ဇဝ် ယေဆူ ကာလာင် လွင် ဒူအီ အီ ကွယ် ခဲင် မိူင် ပီ အိုပ် ဇဝ်ဖြာ.
10 ပန် တီ ဇဝ် ယေဆူ ဝီ တဝ်း, “အုဝ် တဝ်း ဒီ ဘေ, ဂွန် ဒီတဲတ် အီ ပီ ဂွန် နီ, ဂေ မိုဝ်း အာမူ အာမာတ် ဇဝ်ဖြာ အီ ဘ်ု ဂေ. အာမူ အာမာတ် ဇဝ်ဖြာ ဂေ တီ, ဂေ ကွယ် ဂါင်ဟြာဝ် ဒီ အာတ့် ဇဝ်ဖြာ ဆေဆေ. ခုဝ် အန် တီ ဘေ လုဝ် ဆာဒိက်, ကွဲ့ တဲး ဘေ ထာင်, ဂွန် ဂေ နီ တူ မိုဝ်း ဒီခုဝ်.
11 အုဝ် အီ ဟဲ့ ဘဲန် ဂွန် ဒူအီ, အုဝ် မိူဝ် ဟဲ့ တး, တဲး အုဝ် ဟြေတ့် ဂေ ဒူအီ အီ ကာလိုပ် န့တေန့် ဇဝ်ဖြာ, တဲး အုဝ် ပွိုန် ဒီ ချွတ် ဂေ.
12 တဲး ဘေ ဇေန့်ဇာ လွင် အူဖာမာ ပီ ဒီ ခဲ အုဝ် ဒေါ တီ နီ. ဆေ န့ ဘော မိုဝ်း ဒူအီ အူ ဝီ, အီ မိုဝ်း မာဘူ အူ မာယဝ်း ဒုဝ်, ဆေ မာဘူ အန် အူ ဒုဝ် ဟဲ့ ဘျုဝ်း, ဒါ အီ ဟျီင် မာဘူ တီ, အန် ဒီ ဘော ဘ့လေး အုန် မာဘူ အန် ဒိမ် ဂိုဝ် ဒီ ဒိမ် ဒုဝ် တွိုန်, တဲး ဂေ ကွယ် ဘာင် နွန်, ဝီ ဟာဝ် ဟြေတ့် အူ ဒုဝ် အီ ဟဲ့ ဘျုဝ်း တွိုန်.
13 အုဝ် တဝ်း အာခ်ု ဒီ ဘေ. နဝ်း အန် ဒါခိုယ် ကူပ် ဆီ ကွယ် မာဘူ အန် ဒိမ် ဂိုဝ် ဒီ ဒိမ် ဒုဝ်. ဆေ အန် ယီ ဝီ ယိုဝ် မာဘူ အူ ဒုဝ် အီ ဟဲ့ ဘျုဝ်း တွိုန်, အန် ဒီ ဝီ ခူယ် ကာဆဝ် ကူပ် ဟဲ့ ဝီ ယိုဝ် အန် ဒုဝ် တီ. ဂွန် ဒီတဲတ် ဂေ နီ, ဂေ ပီ မာဘူ တီ.
14 ဘော ဂုန့် အုဝ်, အီ ကွယ် ဂါင်ဟြာဝ်, အန် တူ ဆီ တဲး အာဆေ စှိုမ် အာဆာက် အန်.”
15 ဇဝ် ယေဆူ ဝီ မာနုဝ် ပေါ အူ မျုဝ်. အန် တဝ်း, “ဆေ န့ မိုဝ်း ဘီနွင် အီ ညှိုမ် ဇဝ်ဖြာ ပီ မဲ, ဆေ အန် ဘူင် နာ တူ မွှိုမ် ဒီ မဲ, မဲ အူ ဝီ လုဝ် ဟာဝ် ဒူင် ကွယ် အန်, ကာလာင် ဒီ အန် လွင် ပဲ့ ဟဲ့ ဘူင် အန်, ကွဲ့ တဲး အီ ဟဝ် ထူမ်. ဆေ အန် ထူမ် ဂြုဝ်း မဲ, ဘာယ် ဟဲ့ ဝီ လာယ် ဒါခိုယ်.
16 ဆေ အန် ယီ တူ ထူမ် ဂြုဝ်း မဲ, မဲ လုဝ် ဒဲ့ ပေါ အူ ဝီ, အာ ဝီ, တဲး ဂါယ် ဒူပ် မဲ ဟာဝ် ဒူင် ကွယ် အန် တွိုန်. ခုဝ်, အာရေ ဒွန် မျုဝ် လုဝ် မိုဝ်း ဒူအီ အာ အူယ် ဝီ အီ ဘဲန် ဆက်ဆေ လွင် အန်. ဆေ ပီ ကာလာင် ဂေ ဟဲ့ မုး အူ မျုဝ်, ဟဲ့ ပွိုန် ဆုင်ဖျာတ် အီ မှာန် တူ မှာန်.
17 ဆေ ဒူအီ တွိုန် ယီ တူ ထူမ် ဂြုဝ်း မဲ ဘော ဂြုဝ်း အီ ဒူပ် မဲ, မဲ လုဝ် ကာလာင် လွင် အန် တီ ဒီ ဒွန် အီ ခဲင် ဖိုင် ဇဝ် ယေဆူ. ဆေ အန် ယီ ညှမ် အိုင် ဒီ ထူမ် ဂြုဝ်း ဂေ, မဲ ပွိုန် ဒီ ဘူင် ဒီ အန်, တဲး န့ ပီ, အန် မုး ဒူအီ အီ တူ နပ် ဇဝ်ဖြာ.
18 အုဝ် တဝ်း အာခ်ု ဒီ ဘေ. ဆေ ဘေ ဆုင်ဖျာတ် တဝ်း, ဒူအီ အူ ဝီ တူ မှာန်, ဘော ဇဝ်ဖြာ ဒီ တဝ်း ပါယ် တီ. ဆေ ဘေ ဆုင်ဖျာတ် တဝ်း, ဒူအီ အူ ဝီ ဟဲ့ မှာန် ဟဲ့ မုး, ဘော ဇဝ်ဖြာ ဒီ ဖြူမ် ရိုမ်.
19 အုဝ် တဝ်း ပေါ အူ မျုဝ် ဒီ ဘေ. ဆေ န့ မိုဝ်း အာ ဝီ, ဆေ ဂါယ် လာယ် ဖြူမ်, တဝ်း ဒီ မှာန့် ဒီ ဇဝ်ဖြာ တဲး အန် ဘူင် အူ မျုဝ်, ဂုန့် အုဝ် ဒီ ဘော ဘူင် ခဲ့ ပီ မှာန့် ဂါယ် တီ.
20 ခုဝ်, ဆေ န့ မိုဝ်း အာ အူယ် ဝီ အီ တး ကွယ် ရိုမ်, တဝ်း ဒီ ဂါဝ် ပွုန် အုဝ်, အုဝ် ဒီ ဘော ကွယ် ရိုမ် ဒူပ် ဂေ ဒူအီ တီ.”
21 ဝါယ် အန် တီ အာပေတာရူ ဝီ ဒီမွှတ် ဇဝ် ယေဆူ. အန် တဝ်း, “မဲ ဇဝ်, ဆေ န့ မိုဝ်း ဘီနွင် အုဝ်, အီ ဟဲ့ ဘူင် နာ တူ မွှိုမ် ဒီ အုဝ်, နှာင် ဇေန့် အုဝ် လုဝ် ဘ့လွာ့ ဝဲန် မှာပ် အန် တီ.း ဆေ အုဝ် ဘ့လွာ့ ဝဲန် ဘူ ဇေန့် ဟဲ့ ပွိုန် စူ.း”
22 ဇဝ် ယေဆူ ဝီ တဝ်း, “အုဝ် တဝ်း, အာဝ် ဝန် မီ ခဲ့ ဘူ ဇေန့်. လုဝ် ဘ့လွာ့ ဝဲန် ဘူ ဂိုဝ် ဒီ ဘူ ဇေန့်.
23 ခုဝ် အန် တီ အုဝ် ဒီ ကာလာင် အူဖာမာ ပေါ အူ မျုဝ်. မိူင် ပီ အိုပ် ဇဝ်ဖြာ, န့ ပီ ခုန်ဒီခမ် အူ ကာဒင်. အူ ဆီငဲ အန် တဝ်း ဒီ ယွတ် ပီ ဘူင် ဒဲစေန့် အန်, ယုဝ် န့ မှာန် တူ မှာန်.
24 အန် ဘော စုး ဒီ ယွတ် မှဝ် ရွိုန် အန်. န့ မိုဝ်း ဒူအီ အူ ဝီ, အန် ဟဲ့ ကာဝါယ် ရွိုန် အူ မှိုန့် ထာလေန် (န့ ပီ အာ ဆဲန် ဒီ ဘူ မှိုန့် ဆ).a ဂေ ဝီ စ်ု အန် တး ဇမ် ဒီ အာတ့် ခုန်ဒီခမ် တွိုန်.
25 ဒူအီ တီ ယီ တူ မိုဝ်း ဒီ ဒွါ ဝိဝ် ရွိုန် မာဆေ. ခုဝ်, ခုန်ဒီခမ် စ်ု ဒဲစေန့် အန်, တဲး အန် ယွင့် ဘော ဒုဝ် ဘော အီဘိုန့် ဂေ ဂွန် အန်, တဲး ဂေ ဘဲန် ကြုဝ် အီ ဟဝ်, တဲး နီ အန် ကော ဘြေ့.
26 ဒူအီ တွိုန် ယီ ခြိုပ်ခြဝ် ဒီ အာတ့် ဒါ ကာညာ အန်, ဝီ မှာန့် တဝ်း, ‘တဲး မဲ ကာဝေ အုဝ်, တဲး မဲ နှဝ့် ပေါ န့ ပွါ. အုဝ် ဒီ ဝျီ့ ဝိဝ် တူတ့် ဒီ မဲ.’
27 ပန် တီ ခုန်ဒီခမ် တွိုန် ဝီ ကာဝေ ဒူအီ တီ. အန် ဝီ ထာယ် တူတ့် ခဲ့ ပီ ကာရဝ်း အန်, တူ တဲး အန် ဝျီ့ ဝိဝ် မာဆေ. ဟဲ့ ဟွတ့်, အန် ဘ့လေး ဒူအီ တီ, တဲး အန် ဝေန့် ဒူင် ကွယ် အန်.
28 ဝါယ် အန် တီ ဒူအီ တွိုန် ဟဲ့ ဟွတ့် လေး ခဲင် ကာင် ဒါ ကာညာ အန်, အန် ဝီ ကာတုန့် ဒဲစေန့် ပေါ အူ ဝီ, အီ မုး ဂိုက် အန်, အီ ဘူင် ရိုမ် ဂါန် ဒါ ကာညာ တွိုန်. ဝီ တီ ဟဲ့ ဒွိုမ် ကာရဝ်း ရွိုန် အန် အူ မာယဝ်း ဘူင့်.bခုဝ်, အန် ဝီ မှေတ့် ဂိုက် အန် တီ, စုး ဒီ ဆီနျီ့ မဲင် အန်, ဝီ တဝ်း, ‘ဝျီ့ ရွိုန် ပီ ကာရဝ်း မဲ ဒီ အုဝ်.’
29 ဂိုက် အန် တွိုန် ဝီ ခြိုပ်ခြဝ် ဒီ အာတ့် အန်, တဝ်း, ‘မှာန့်, တဲး မဲ နှဝ့် အီ စဲက်, အုဝ် ဒီ ဝျီ့ ဝိဝ် တူတ့် ဒီ မဲ.’
30 ဒူအီ တွိုန် ယီ တူ နှဝ့်. အန် ဝီ ဟာဝ် ဒီ ဒါ တာင်, တဲး ဂေ ခြွင့် ဂိုက် တီ ခဲင် ကာပိုမ်, တဲး အန် ကွယ် ကော ဇမ် အာခြာဝ် ဒီ ကာလွာ့ တူတ့် ခဲ့ ပီ ထုက် အန်.
31 န့ ယီ မိုဝ်း ဂေ ဒဲစေန့် ခုန်ဒီခမ် တွိုန်, ဂေ ဘော နပ် လွင် အန် တီ, ဂေ ဘော ရူ. ဂေ ဝီ ဟာဝ် ဒူင် ကွယ် ခုန်ဒီခမ် ဂေ, ဝီ ခဲ တူတ့် ဒွန် မျုဝ် လွင် အန် တီ.
32 ပန် တီ ခုန်ဒီခမ် ဝီ ဒဲ့ ဒါ အီ ထုက် အန် တွိုန် တဲး အန် တး ဒူင် ကွယ် အန်. အန် ဝီ တဝ်း, ‘မဲ မုး ဒဲစေန့် အုဝ်, အီ ဟဲ့ ဟာယ် ကာဆဝ်. အုဝ် ဟဲ့ ထာယ် တူတ့် ရွိုန် ပီ ကာရဝ်း မဲ ဒီ အုဝ်, တူ မှာန့် မဲ ဒွါ ဝိဝ် ဒီ အုဝ်. အုဝ် ဟဲ့ ဘူင် ပါယ် တီ ကူပ် ဒွင်ဘာန် ကာဆဝ် မဲ ဒီ အုဝ်.
33 မဲ ယီ တူ ဝီ ကာဝေ ဂိုက် မဲ. မဲ တူ ဝီ ဘူင် ဒီ အန် ပီ ပီ ဘူင် အုဝ် ဒီ မဲ.’
34 ခုန်ဒီခမ် တွိုန် မိူဝ် ဟဲ့ ရူ ကာဆဝ်, ဝီ စ်ု ဂေ အီ ဘ်ု ကာပိုမ် တး ဒိုဝ်း ဟာဝ် ဒူအီ တီ, တဲး အန် ခမ် ဒုက် တာင်, တဲး ကော ဇမ် အာခြာဝ် ဒီ ကာလွာ့ တူတ့် ခဲ့ ပီ ထုက် အန်.
35 ဘော ဂုန့် အုဝ် အီ ကွယ် ဂါင်ဟြာဝ် ဒီ ဘူင် ပါယ် တီ ဒီ ဘေ ဒွန် အီ. ဆေ ဘေ တူ ဘ့လွာ့ ဝဲန် မှာပ် ဘီနွင် ဘေ ခါခ်ု, အန် မိူဝ် တူ ဘ့လွာ့ ဝဲန် မှာပ် ဘေ.”

MAT 19
1 ဇဝ် ယေဆူ ဟဲ့ ဟွတ့် ကာလာင် ဂြုဝ်း ဇိုဝ် တီ, အန် ဝီ လေး ခဲင် အိူင် ဂါလီလေ, ဝီ ဟာဝ် ဇမ် ခဲင် အိူင် ယူဒါ. အန် မိူဝ် ဟာဝ် နာ တ ဘ့လဲင် ယောဒါန်.
2 ဒေါ အန် တီ န့ ဝီ မိုဝ်း ဒူအီ ကိူန် အီ တး ဒူပ် အန်. အန် မိူဝ် ပီကဲန် ဆဝ် ဂေ ဒွန် မျုဝ်.
3 န့ ဘော မိုဝ်း ဒူအီ ခဲင် ဖိုင် ဖာရီဆဲ မင် အီ, ဂေ တး ဒူင် ကွယ် အန်. ဂေ ဆီ ဟြေတ့် ဒင် အန်, တဲး ဂေ ပွိုန် ဒီ ဖျာက် ဇဝ် ယေဆူ. ဂေ တဝ်း, “ဆေ ဒူအီ အူ ဝီ ဆီ ဝဲန် အီဘိုန့် အန်, ဘော နပ် ဒီ ကာလာင် ပီ လုတ့် အီဘိုန့် အန် လွင် မာဆေ အာဝ် တဝ်း, န့ ဒူပ် တူ ဒူပ် ဒါရာ.း”
4 ဇဝ် ယေဆူ ဝီ တဝ်း, “ဘေ ဟဲ့ ဒွိုမ် တိး ခဲင် ဘပ် ဇဝ်ဖြာ လွင် အူ ဆိန့် ဒေါ ဂုဝ် အန်, ဒေါ ဘူင် ဇဝ်ဖြာ ဘော အီမာယ် ဘော အီဘိုန့်.
5 ဒေါ အန် တီ ဇဝ်ဖြာ မိူဝ် ဟဲ့ တဝ်း, ‘ခုဝ် အန် တီ အီမာယ် ဒီ ဝဲန် ဂုန့် မာ အန်, တဲး အန် ဒူပ် အီဘိုန့် အန်. ဂါယ် မိူဝ် ဒီ ဘဲန် ပီ ဒုဝ် ဘူင့် အူ ဘူင့်.’
6 န့ ပီ ဂါယ် အာဝ် ဟူ မုး ဒူအီ အာ ဝီ. ဂါယ် ဟဲ့ ဘဲန် ပီ အူ ဝီ. ခုဝ်, ဆေ ဇဝ်ဖြာ ဟဲ့ တဲး အာ ဝီ လာယ် ခတ်, ဝီ ဘဲန် ပီ အူ ဝီ, ဒူအီ အာဝ် ပွိုန် ဘူင် တဲး ဂါယ် ဝီ ကာယဝ်း.”
7 ဂေ ဝီ တဝ်း, “ဆေ န့ ပါယ် တီ, မှဝ် န့ ပါယ် ပီ တဝ်း ဒါ ဆာရာ အာမုဝ်ဆဲ တွိုန်, အီမာယ် ပွိုန် ဒဲမ် ပဲ့ လွင် လာယ် ဝဲန်.း ဟဲ့ ဟွတ့် အန် ပွိုန် ဟုဝ် လေး အီဘိုန့် အန် ခဲင် ကာင် အန်.”
8 ဇဝ် ယေဆူ ဝီ တဝ်း, “အာမုဝ်ဆဲ တွိုန် ဟဲ့ ခ့ဝါင် ဘေ အီမာယ် ဝဲန် အီဘိုန့် ဘေ, ကူပ် တူ မိုဝ်း ဘေ နဝ်း ရွက့် ကာဝေ ဒူအီ. အူ ဆိန့် ဒေါ ဂုဝ် အန် န့ ယီ တူ မုး ပါယ် တီ.
9 အုဝ် တဝ်း ဒီ ဘေ, ဆေ အီဘိုန့် တူ မိုဝ်း နဝ်း ကိူန်, အီမာယ် ယီ ဝဲန် အီဘိုန့် အန် တီ, ဝီ လာယ် အီဘိုန့် ပေါ အူ ဝီ, မှာပ် အန် ပီ မှာပ် လုတ့် အီဘိုန့် အီ.”
10 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဒီဘဲ အန်, ဂေ ဝီ တဝ်း ဒီ အန်, “ဆေ လွင် အီဘိုန့် အီမာယ် ဘော ညှာပ် ပါယ် တီ, အာဝ် မွှိုမ် လာယ် ဒိုဝ်း.”
11 ဇဝ် ယေဆူ ဝီ တဝ်း, “ပီ ဒီ ကာလာင် အုဝ် ဒေါ တီ နီ, အာဝ် မုး ဒူအီ ဒွန် အီ ဒီ ပွိုန် ဒူပ်. န့ ယီ မိုဝ်း မင် အီ, ဇဝ်ဖြာ ဟဲ့ တဲး ဂေ ပွိုန် ဒူပ်.
12 န့ မိုဝ်း အီမာယ် မင် အီ အီ ဟဲ့ ဆး အူ ဆိန့် ဒေါ ဂွိုတ် ဂေ. န့ ဘော မိုဝ်း မင် အီ အီ ဟဲ့ ခမ် ဒီ ဆး. ပေါ မင် အီ ထာင်, ဆေ ဂေ တူ ခတ်, ဂေ ပွိုန် ဒီ ဘူင် ဆီချာ ဂါန် ဇဝ်ဖြာ. ခုဝ်, ဂေ တူ ဒိုဝ်း အီဘိုန့်, ခမ် ဒီ ယိူန်. အာဆေ ထာင်, အန် ပဲ ဒီ ခမ် ဇိုဝ် တီ, တဲး အန် ခမ်.”
13 ဝါယ် အန် တီ ဂေ တး တိုယ် ဂွန် ဒီတဲတ် ဒူင် ကွယ် ဇဝ် ယေဆူ, တဲး ဇဝ် ယေဆူ ဒါင် ဒဲ အန် ဒဲင် ဂိန့် ဂေ, ဆာခိုဝ် ဒါင် ဂေ. ဂေ ဒီဘဲ ဇဝ် ယေဆူ ယီ အေး ဂေ အီ တး တိုယ် ဂွန် ဂေ တီ.
14 ဇဝ် ယေဆူ ယီ တဝ်း, “တဲး ဂေ ဂွန် ဒီတဲတ် တး ဒီ အုဝ်. ကွဲ့ ခြဲ ဂေ. အာဆေ ဆီ ကွယ် ခဲင် မိူင် ပီ အိုပ် ဇဝ်ဖြာ, အန် လုဝ် ဘဲန် ပီ ဂွန် ဂေ နီ.”
15 ပန် တီ အန် မိူဝ် ဒါင် ဒဲ အန် ဒဲင် ဂိန့် ဂေ, ဆာခိုဝ် ဒါင် ဂေ. ဟဲ့ ဟွတ့်, အန် ဝီ လေး ဒူင် ကွယ် အန် တွိုန်.
16 ဝါယ် အန် တီ န့ ဘော မိုဝ်း ဒူအီ အူ ဝီ, အန် တး ဇမ် ဒူင် ကွယ် ဇဝ် ယေဆူ. အန် ဝီ ဒီမွှတ် ဇဝ် ယေဆူ တဝ်း, “ဆာရာ, အုဝ် လုဝ် ဘူင် နာ မွှိုမ် မျုဝ် မှဝ်, တဲး အုဝ် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.း”
17 ဇဝ် ယေဆူ ဝီ တဝ်း, “မှဝ် န့ ပါယ် ပီ ကာလာင် မဲ လွင် နာ မွှိုမ်.း န့ မိုဝ်း မီ အန် ဇဝ် အူ ကာဒင် အီ ဟဲ့ မွှိုမ်. ဆေ မဲ ဆီ ပွိုန် အာဆာက် ကာမာယ် ပီ ဒွါ ဇဝ်ဖြာ, တဲး မဲ ဘူင် ဒူပ် ဒါရာ အန် ဇဝ်.”
18 အန် ဝီ ဒီမွှတ်, “ဒါရာ မာဆေ န့ မုး.း” ဇဝ် ယေဆူ ဝီ တဝ်း, “ကွဲ့ ငဝ်း အာဆာက် အီ, ကွဲ့ လုတ့် အီဘိုန့် အီ ဟဝ်, ကွဲ့ ပြာ ကြုဝ် အီ, ကွဲ့ ကာလုဝ် ဒေါ ကာလာင် ဘေ ဆက်ဆေ လွင် အီ ဟဝ်,
19 ရုဝ်ဆေ ဂုန့် မာ ဘေ ဘော, ဘေ လုဝ် ရွက့် အီ ဟဝ်, တဲး န့ ပီ ပီ ရွက့် ဘေ ဒုဝ် ဘြိမ် ဘေ.”
20 ဒူအီ တွိုန် ဝီ တဝ်း, “ဇိုဝ် တီ အုဝ် ဟဲ့ ဘူင် တူတ့် ဒွန် မျုဝ်. မာဆေ န့ ဆီ မိုဝ်း, ပီ လုဝ် အုဝ် ဘူင်.း”
21 ဇဝ် ယေဆူ ဝီ တဝ်း, “ဆေ မဲ ဆီ ဘူင် တဲး န့ ဇေ့ဇုင်, မဲ လုဝ် ယွင့် တူတ့် ကြုဝ်ကြာမ် မဲ. ခဲ့ ပီ ပွိုန် မဲ, မဲ လုဝ် ဝီ ကာဆာင် ဒီ ဒူအီ ဂိန်. ဆေ မဲ ဘူင် ပါယ် တီ, န့ ပီ ကြုဝ်ကြာမ် ပီ ဒီ ပွိုန် မဲ ခဲင် ဂါင်ဟြာဝ်, န့ ဒီ ကိူန်. မဲ ဟီ ဟွတ့် ဘူင် ပါယ် တီ, မဲ လုဝ် ဝီ တး, ဒူပ် အုဝ်.”
22 ဒူအီ တွိုန် ဟဲ့ ယိုဝ် ဂြုဝ်း တီ, အန် ဝီ ဝေန့်. နဝ်း အန် ဘော က့လိုဝ်. ခုဝ်, အန် ဟဲ့ ခြမ် ကာဆဝ်.
23 ပန် တီ ဇဝ် ယေဆူ ဝီ ကာလာင် ဒီ ဒီဘဲ အန်. အန် တဝ်း, “အုဝ် တဝ်း အာခ်ု ဒီ ဘေ, ဆေ န့ မုး ဒူအီ ခြမ်, န့ ညှာပ်, တဲး အန် ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.
24 အုဝ် တဝ်း ဒီ ဘေ, ဆေ ဒူအီ လုဝ် ဟပ် ဝန် တာင်,a တဲး န့ လိုပ် ခဲင် ကာဒဝ် ဟျုဝ့် မာလတ့်, န့ ငှိုယ် လွှိုမ် ဒူအီ ခြမ် ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
25 ဂေ ဒီဘဲ အန် ဟဲ့ ထူမ် ဂြုဝ်း အန် တီ, ဂေ မိူဝ် အာမ် ကာဆဝ်. ဂေ ဝီ ဒီမွှတ် အန် တဝ်း, “ဆေ န့ ပါယ် တီ, န့ နှဲန် တူ မိုဝ်း အာဆေ အီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
26 ဇဝ် ယေဆူ ဝီ ယွတ် ဂေ, ဝီ တဝ်း, “ပီ တူ ပွိုန် ဘူင် ဒူအီ, ဇဝ်ဖြာ ယီ ပွိုန် ဘူင် တူတ့် ဒွန် မျုဝ်.”
27 အာပေတာရူ ဝီ တဝ်း, “ယေ ဟဲ့ ဟွတ့် ဝဲန် တူတ့်, တဲး ယေ ပွိုန် ဒီ ဒူပ် မဲ. ယေ ဒီ ပွိုန် အာဂျိုဝ် မာဆေ.း”
28 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ. ဆေ ဇဝ်ဖြာ ဒီ ဘော ဘူင် တဲး န့ ကာမာယ် တူတ့် ဒွန် မျုဝ်, အုဝ် အီ ဟဲ့ ဘဲန် ဂွန် ဒူအီ, အုဝ် ဒီ ကွယ် ဒဲင် မာလာင် အီ ဘျ အာဖုင် ဒင်ခုဝ် အုဝ်, တဲး အုဝ် အိုပ် ကာဒါယ်. ဒေါ အန် တီ ဘော ဘေ အီ ဟဲ့ ဒူပ် ဆီချာ အုဝ်, ဘေ ပွိုန် ဒီ ကွယ် ဒဲင် မာလာင် ဂိုဝ် ဒီ အာ ဘူင့်, တဲး ဘေ ဆုင်ဖျာတ် အာမူ ဂေ ဒူအီ အီဆာရေလ ဂိုဝ် ဒီ အာ ခြိုဝ်.
29 န့ မိုဝ်း ဒူအီ ကိူန်, အီ ဟဲ့ ဝဲန် ကာင် ဂေ အူကတ် အူဝါ ဂေ, အီ ဟဲ့ ဝဲန် ဘော ဂုန့် မာ ဂေ ဘော ဂွန် ဂေ ဘော မာန် ဘော ဒူင် နာ ဂေ ကူပ် ဒူပ် ဂေ ဒီ အုဝ်, ဘူင် ပီ စ်ု အုဝ်. ဂေ ဒီ ဝီ ပွိုန် လွှိုမ် ပဲ့ ဟဲ့ ဝဲန် ဂေ အူ မာယဝ်း ဘုန်. အုဝ် ဒီ ဒွါ ဘော အာဆာက် ကာမာယ် ဒီ ဂေ, တဲး ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
30 န့ ယီ မိုဝ်း ဒူအီ အီ ဟဲ့ ယဲတ့် ဒီ အာတ့်, ဂေ ဒီ ဝီ ကွယ် နာ ပန်. ဂေ ဒူအီ အီ ဒူပ် ဒီ ပန်, ဂေ ယီ ဝီ ကွယ် နာ အာတ့်.”

MAT 20
1 ဇဝ် ယေဆူ ဝီ ခဲ အူဖာမာ ပေါ အူ မျုဝ်. အန် တဝ်း, “မိူင် ပီ အိုပ် ဇဝ်ဖြာ န့ ပီ ဒါ ကာညာ အူ ဝီ, အီ ဟြေတ့် ဒူအီ ဇာင် ဒီ အန်. အူ ဆီငဲ ဆိန့်ဝး စေဝ်, အန် လေး ခဲင် ကာင် အန် ဟာဝ် ဒီ ကာလး, တဲး အန် ဒဲ့ ဒူအီ ဇာင် ဒီ အန်, ရန့် ခဲင် မာန် ဆာဘျိတ်a အန်.
2 အန် တဝ်း ဒီ ဒွါ ရွိုန် ဇဲတ် အူ ဘူင့် အာဒါ အူ ဆီငဲ. ဂေ မိူဝ် ဟဲ့ ဖြူမ်, ဂေ ဘော ဟာဝ် ဘူင် ဂါန် ခဲင် မာန် တွိုန်.
3 ဘော နုဝ့် ဒိမ် နာရီ, အန် ဝီ ဟာဝ် ဟြေတ့် ပေါ အူ ဇေန့်, ဝီ ယိုဝ် ဒူအီ မင် အီ အီ ကွယ် ခဲင် ကာလး, တူ မိုဝ်း ဒီ ဘူင် မာဆေ.
4 အန် တဝ်း ဒီ ဂေ, ‘တဲး ဘော ဘေ ဟာဝ် ဘူင် ဂါန် ခဲင် မာန် ဆာဘျိတ် အုဝ်. အုဝ် ဒီ ဒွါ ဒီ ဘေ ခဲ့ ကာအာပ် ဒွါ.’
5 ပန် တီ ဘော ဂေ ဟာဝ် ဇာင် ဒီ အန်. ဘော ဇမ် ဆီငဲ ကာတဲ, ဒါ ကာညာ တွိုန် ဝီ ဟာဝ် ဝီ ဒဲ့ ဒူအီ မင် အီ, တဲး ဂေ ဇာင် ဒီ အန်. ဘော နုဝ့် အူယ် နာရီ ဝါယ် ဆီငဲ ကာတဲ, အန် ဝီ ဟာဝ် ပေါ အူ ဇေန့်, ဝီ ဒဲ့ ဒူအီ ပေါ န့ ပွါ တး ဇာင် ဒီ အန်.
6 ဘာ ဒီ အပ်, အန် ပီ ဝီ ဟာဝ် ပေါ အူ ဇေန့်, ဝီ ယိုဝ် ဒူအီ အီ တူ ဘူင် မာဆေ. အန် ဝီ တဝ်း ဒီ ဂေ, ‘မှဝ် န့ ပါယ် ပီ တူ ဘူင် ဘေ ဂါန်.း’
7 ဂေ ဝီ တဝ်း, ‘အာဝ် မိုဝ်း အီ ဒဲ့ ယေ.’ အန် ဝီ တဝ်း ဒီ ဂေ, ‘တဲး ဘော ဘေ ဟာဝ် ဘူင် ဂါန် ခဲင် မာန် အုဝ်.’
8 ဘော ဇမ် ခဲင် မှိုဝ်, ဒါ ကာညာ ဝီ တဝ်း ဒီ ဒဲစေန့် အန်, ‘မဲ ဒဲ့ ဂေ ဒူအီ အီ ဇာင် ဒီ အုဝ်, ဒွါ ရုး ဒီ ဂေ. တဲး ဂေ အီ တး ဒီ ပန် ပွိုန် ရုး ဒီ အာတ့်, တဲး န့ လာယ် ဒါမ်, တဲး ဂေ အီ တး ဆိန့်ဝး ပွိုန် ဒီ ပန်.’
9 ပန် တီ ဂေ ဒူအီ အီ တး ဘူင် ဂါန် ဒေါ ဘာ ဒီ အပ်, ဂေ တး ဒီ အာတ့်, ဝီ ပွိုန် ရွိုန် ဇဲတ် အူ ဝီ အူ ဘူင့်.
10 ဘော ဇမ် ဂေ အီ ဘူင် ဂါန် ဆိန့် ဆိန့်ဝး, ဂေ ထာင်, ဂေ ဒီ ပွိုန် လွှိုမ် ဂေ အီ တး ဒီ ပန်. ဂေ ဒွန် အီ ယီ ပွိုန် ခဲ့ အူ ဘူင့် တီ.
11 ဂေ ဒွန် အီ ဟဲ့ ဟွတ့် ပွိုန် ရွိုန် ဂေ, ဂေ ဒူအီ တး ဒီ အာတ့် တူ အိုင်, ဂေ ဝီ တဝ်း, ဒါ ကာညာ တွိုန် အာဝ် မွှိုမ်.
12 ဂေ တဝ်း ဒီ အန်, ‘ဒူအီ အီ တး ဒီ ပန်, ဂေ ဘူင် ဂါန် ခဲ့ အူ နာရီ. မဲ ယီ ဒွါ ဒီ ဂေ ခဲ့ ပီ ဒွါ မဲ ဒီ ယေ အီ ဟဲ့ ဘူင် ဂါန် ကိူန်, ဟဲ့ ခမ် ဒီ ဘူင် ခဲင် ဆောဒါတ် ဆိန့် ဆိန့်ဝး ကော ဇမ် အပ်.’
13 ဒါ ကာညာ တွိုန် ယီ တဝ်း ဒီ ဒူအီ အူ ဝီ, ‘ဒါ ဂိုက် အိုယ်, အာဝ် မုး, အုဝ် ဘူင် နာ တူ မွှိုမ် ဒီ မဲ. ဘေ ဟဲ့ ဖြူမ် ဒီ ဇာင် ဒီ အုဝ် အာဒါ ရွိုန် ဇဲတ် အူ ဘူင့်. ဟဲ့ မုး.း
14 ခုဝ်, ဘေ ဒိုဝ်း ရွိုန် ဘေ, ဟာဝ်. ဆေ အုဝ် ဆီ ဒွါ ဒီ ဂေ အီ တး ဒီ ပန် ခဲ့ ပီ ဒွါ အုဝ် ဒီ ဘေ, န့ ဟွတ့် ဒီ အုဝ်.
15 အုဝ် ဆီ ဘူင် ပါယ် မှဝ် မိူဝ် ရွိုန် အုဝ်. န့ ယီ နှဲန် ဘေ လှယ် အီ. ကူပ် ဒီဟာင် နဝ်း အုဝ်, န့ တူ လဝ့် နဝ်း ဘေ.’” ဇဝ် ယေဆူ ဟဲ့ ဟွတ့် ကာလာင် ခဲ့ တီ, အန် ဝီ တဝ်း, “ဘော ဇဝ်ဖြာ မိုဝ်း နဝ်း ဒီဟာင် ပါယ် တီ.
16 ခုဝ်, အုဝ် ဟဲ့ ဒွိုမ် တဝ်း, ဂေ ဒူအီ အီ တး ဒီ ပန် ဒီ ဝီ ယဲတ့် ဒီ အာတ့်. ဂေ ဒူအီ အီ ဟဲ့ ယဲတ့် ဒီ အာတ့်, ဂေ ယီ ဝီ ကွယ် နာ ပန်.”b
17 ဝါယ် အန် တီ ဇဝ် ယေဆူ ဟာဝ် ဟုဝ့် မိူင် ယေရူဆာလဲမ်. ဒေါ အန် တီ အန် ဝီ ကာလာင် ဒီ ဒီဘဲ အန် ဂိုဝ် ဒီ အာ ဝီ ဒေါ တူ မိုဝ်း အီ ဟဝ် ထူမ်. အန် တဝ်း,
18 “အေ ဒီ ဟုဝ့် မိူင် ယေရူဆာလဲမ် ဒေါ တီ နီ. ဟီ ဇမ် ခဲင် မိူင်, ဂေ ဒီ မှေတ့် အုဝ်, အီ ဟဲ့ ဘဲန် ဂွန် ဒူအီ, ဝီ အာပ် အုဝ် ဒီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဒီ ဂေ ဒါ ဆာရာ အီ မာနုဝ် ဒါရာ ယူဒါ. ဂေ ဒူအီ တီ ဒီ ဘော ဆုင်ဖျာတ် ဒီ ငဝ်း ယမ် အုဝ်.
19 ဂေ ဒီ ဝီ အာပ် အုဝ် ဒီ ဒူအီ အာမျုဝ် ဟဝ်, တဲး ဂေ ဝီ ကာညး အုဝ်, ဆီဘျြီ့ အုဝ်. ဟဲ့ ဟွတ့်, ဂေ ဒီ ငဝ်း ယမ် အုဝ် ဒဲင် ရွင့် ကာဝဲ့. ဟီ ဇမ် ဆီငဲ ဟာ အူယ်, အုဝ် ဒီ ဝီ ယိတ့် ဝီ အိမ်.”
20 အူ ဆီငဲ, န့ မိုဝ်း မာ အာယာကူပ် ဂါယ် အာယောဟာန် တွိုန်. အီမာယ် အန် မုး အာဇေဘေဒေ. အန် ဝီ ဒူပ် ဂွန် အီမာယ် အန် အာ ဝီ တွိုန်, ဝီ ဟာဝ် ဒူင် ကွယ် ဇဝ် ယေဆူ. အန် ဝီ ခြိုပ်ခြဝ် ဒီ အာတ့် ဇဝ် ယေဆူ, တဝ်း ဒီ မှာန့် ဒီ အန်.
21 ဇဝ် ယေဆူ တဝ်း, “မာဆေ ပီ လုဝ် မဲ.း” အန် ဝီ တဝ်း, “ဆေ မဲ အိုပ် မိူင် မဲ, တဲး မဲ ဒွါ ဂွန် အုဝ် ကွယ် ဒီ ခူပ် မဲ, အူ ဝီ ဘ့လာက် အာအး, အူ ဝီ ဘ့လာက် အာဂ.”
22 ဇဝ် ယေဆူ ဝီ တဝ်း ဒီ အာယာကူပ် ဂါယ် အာယောဟာန်, “ဘာယ် တူ နပ် ပီ မှာန့် ဘာယ်. အုဝ် ဆီ ဒီမွှတ် ဘာယ်. ဘာယ် ဒီ ခမ် ဒီ ဒျီင် ဆီလာတ့် ပီ လုဝ် ဒျီင် အုဝ်, အီ တဲး အုဝ် ယမ်.း”c ဂါယ် ဝီ တဝ်း, “ယာယ် ဟဲ့ ခမ်.”
23 ပန် တီ ဇဝ် ယေဆူ ဝီ တဝ်း, “ဆေ န့ ပါယ် တီ, ဘာယ် ဒီ ဘော ယမ်, တဲး န့ ပီ ဆီလာတ့် ပီ ဒျီင် အုဝ်. အုဝ် ယီ တူ ပွိုန် တဲး ဘာယ် ကွယ် ဘ့လာက် အာအး ဂါယ် ဘ့လာက် အာဂ အုဝ်. ဇဝ်ဖြာ ဟဲ့ ဟွတ့် ရဝ်း ဒူအီ အီ ပွိုန် ဒီ ကွယ် ခူပ် အုဝ်. ဒူင် ဆီ ကွယ် ဘာယ် တီ, အန် ဇဝ် ဒီ ဒွါ ဒီ ဒူအီ ပီ ရဝ်း အန်.”
24 ပန် တီ ဂေ ဒီဘဲ ဇဝ် ယေဆူ ပေါ ဂိုဝ် ဝီ, ဂေ ဘော နပ် လွင် ပီ မှာန့် မာ ဂါယ်, ဂေ တူ အိုင် ဂါယ် အူကတ် အူဝါ အာ ဝီ တီ.
25 ဇဝ် ယေဆူ ယီ ဒဲ့ ဂေ ဘောကာဂ့လျီတ် တး ကာဇု. အန် ဝီ တဝ်း ဒီ ဂေ, “ဘေ နပ်, ဆေ န့ မုး ဂေ ဒါ ကာညာ အီ အိုပ် ဒူအီ အာမျုဝ် ဟဝ်, ဂေ နပ် ဒီ ဒိုဝ်း ပွုန် ဂေ, စ်ု ကာဆဝ် ဒူအီ ပီ အိုပ် ဂေ, တဲး န့ ဒုက် ဒီ ဂေ. ဘော ဂေ ဒါ တာင် ခဲင် မိူင် ဟဝ် နပ် ဒီ ခါနှာပ် ဂေ.
26 ဘေ ယီ တူ လုဝ် ဘူင် ပါယ် တီ. အာဆေ ဆီ ဘဲန် ဒါ တာင် ကာတဲ ဘေ, အန် လုဝ် ဘဲန် မှာယ် ဘေ ဒွန် အီ.
27 အာဆေ ဆီ ယဲတ့် အီ, ဝီ လုဝ် ဘဲန် ဝါ ဒွန် အီ, စွယ် ဒွန် အီ.
28 ပါယ် တီ ဘော အုဝ်, အီ ဟဲ့ ဘဲန် ဂွန် ဒူအီ, အုဝ် တူ တး တဲး အီ ဟဝ် စွယ် အုဝ်. အုဝ် ဟဲ့ တး ဇမ် ဒဲင် ကာဒါယ် နီ, တဲး အုဝ် လိုမ်လာ ဘော စွယ် ဘေ. အုဝ် မိူဝ် ဟဲ့ တး, တဲး အုဝ် ယမ် ကာဒါင် အီ, တဲး အုဝ် ချွတ် အာဆာက် ဒူအီ ကိူန်.”
29 ဇဝ် ယေဆူ ဟဲ့ ဟွတ့် ပွုန် မိူင် ယေရီခုဝ် တွိုန်. ဒေါ ဝီ လေး အန် ခဲင် မိူင်, န့ ဝီ မိုဝ်း ဒူအီ ကိူန် ဒူပ် ဒီ ပန် အန်.
30 န့ ဝီ မိုဝ်း ဒူအီ ငါယ် အပ် အာ ဝီ. ဂါယ် ကွယ် ဒီ ခူပ် န့တေန့်. ဒေါ ယိုဝ် ဂါယ် လွင် ဇဝ် ယေဆူ ကာလုဝ်း ဒူင် ကွယ် ဂါယ်, ဂါယ် ဝီ ဒတ် တဝ်း, “မဲ ဇဝ်, အီ မုး လှုက်လှာန် အာဒါဝိတ်, မှာန့် မဲ ကာဝေ ယာယ်.”
31 ဂေ ဒူအီ ကိူန် ဝီ အေး ဂါယ်, ဝီ တဝ်း ဒီ ဂါယ်, “ကွဲ့ ဒတ်.” ဂါယ် ယီ ဝီ ဝဲ ဒတ် တာင် တဝ်း, “မဲ ဇဝ်, အီ မုး လှုက်လှာန် အာဒါဝိတ်, ကာဝေ ယာယ်.”
32 ဇဝ် ယေဆူ ဝီ ဂိူတ်, ဝီ ဒဲ့ ဂါယ် တး ဒီ အန်. အန် တဝ်း, “မာဆေ ပီ လုဝ် ဘာယ် ဒီ အုဝ်.း”
33 ဂါယ် ဝီ တဝ်း, “မဲ ဇဝ်, ယာယ် ဆီ တဲး ငါယ် ယာယ် ဝီ ဘ့လာင်.”
34 ပန် တီ ဇဝ် ယေဆူ မိူဝ် ဝီ ကာဝေ ဂါယ်, ဝီ ပါ ငါယ် ဂါယ်. ငါယ် ဂါယ် ဘော ဘ့လာင် အူ ဇေန့်. ဂါယ် ဘော ဒူပ် ဇဝ် ယေဆူ.

MAT 21
1 ဂေ ဘော တး ဇမ် ကာတတ် မိူင် ယေရူဆာလဲမ်. န့ မိုဝ်း ရဝ် ဘေတ်ဖာဂေ, အီ ကွယ် ဒီ ခူပ် နွန် ဟေ နာမန်. ဂေ ဘော တး ဇမ် ဒူင် တီ, ဇဝ် ယေဆူ ဝီ စ်ု ဒီဘဲ အန် အာ ဝီ, တဲး ဂါယ် ဟာဝ် ခဲင် ရဝ် တွိုန်.
2 အန် တဝ်း, “တဲး ဘာယ် ဟာဝ် ခဲင် ရဝ် အီ ကွယ် ကာတတ် ဒွယ်. ဘာယ် ဟီ လိုပ် ခဲင် ရဝ်, ဘာယ် ဒီ ဝီ ယိုဝ် မာလာa အူ ဒုဝ် အီ မုး ဒုဝ် အာဟျာင် ပဲ့ ဟဲ့ ပက် အုန် ဂေ. အန် ဘော မိုဝ်း ဂွန် အီ ကွယ် ရိုမ် ဒူပ် အန်. ဘာယ် ဟီ ယိုဝ် မာလာ တီ, တဲး ဘာယ် ဝီ ဂဝ်း ဝန် ပီ ပက် ဂေ, ဝီ တိုန့် တး ဘော အာ ဒုဝ် ဒီ နီ.
3 ဆေ န့ မိုဝ်း အီ တဝ်း ဒီ ဘာယ်, ‘မှဝ် န့ ပါယ် ပီ ဘူင် ဘာယ် ပါယ် တီ,’ ဘာယ် လုဝ် တဝ်း, ‘အန် ဇဝ် အီ လုဝ် မာလာ နီ. ဟီ ဟွတ့်, အန် ဒီ ဝီ ဒွါ ဝိဝ် အူ ဇေန့်.’”
4 ပါယ် တီ, န့ ဘော ဘဲန် ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ ဒေါ မွိုန်. အန် ဟဲ့ ဒွိုမ် တဝ်း,
5 “တဲး မဲ ကာလာင် ဒီ ဂေ ဒူအီ အီ ကွယ် ခဲင် မိူင် ဇီအူန်b ‘တဲး ဘေ ယွတ်, န့ မုး ခုန်ဒီခမ် ဘေ, အီ ဟဲ့ တး. အန် မိုဝ်း နဝ်း န့စု န့စမ်. အန် ပဝ့် ဂွန် မာလာ, တး ဒူင် ကွယ် ဘေ.’”
6 ဒီဘဲ ဇဝ် ယေဆူ အာ ဝီ တွိုန်, ဂါယ် ဝီ ဟာဝ် ဘူင် ခဲ့ ပီ စ်ု ဇဝ် ယေဆူ ဂါယ် ဘူင်.
7 ဂါယ် ဝီ တိုန့် မာလာ တး ဒူင် ကွယ် ဇဝ် ယေဆူ. ဂေ အီ ဟဝ် ဝီ ဒိုဝ်း ခြိုင် ပီ တာ ဂေ, ဘ့လေး ဒီ ကာတု မာလာ, ဝီ ဒွါ ဇဝ် ယေဆူ ပဝ့် နာ ဒဲင်.
8 ဂေ ဒူအီ ကိူန် ဘော ဒိုဝ်း ခြိုင် ပီ တာ ဂေ, ဘ့လေး ဒဲင် န့တေန့်. ဘော မင် အီ ဟဲ့ ဟာဝ် ခဲင် ပြဲ ဘော ဒဲပ် ရာ စိုက်, ဝီ ဘ့လေး ဒဲင် န့တေန့်, တဲး ဇဝ် ယေဆူ ဟာဝ် နာ ဒဲင်.
9 ဂေ ဒူအီ အီ ယဲတ့် ဒီ အာတ့် ဇဝ် ယေဆူ ဘော ဂေ ဒူအီ အီ ဒူပ် ဒီ ပန်, ဂေ ဘောကာဂ့လျီတ် ဒတ် တာင် တဝ်း, “အိူပ် အန် ဇဝ်, အီ မုး လှုက်လှာန် အာဒါဝိတ်. တဲး ဇဝ်ဖြာ မွင့်ကာရာ တဲး ဒီ ဒူအီ ပီ တိုယ် အန်. အိူပ် အန် ဇဝ် အီ တာင် လွှိုမ် တူတ့်.”
10 ဇဝ် ယေဆူ ဟဲ့ ဇမ် ခဲင် မိူင် ယေရူဆာလဲမ်, ဂေ ဒူအီ ခဲင် မိူင် ဘော မိူင် ဘော နပ် လွင် အန် တီ. ဂေ ဝီ ဒီမွှတ် ဂေ အီ တး. ဂေ တဝ်း, “ဒူအီ တီ, အန် မုး အာဆေ.း”
11 ဂေ ဒူအီ ကိူန် ဝီ တဝ်း, “အန် စိူဝ် အာယေဆူ. အန် မုး ဒူအီ အီ ဘျာန် ဂြုဝ်း ဇဝ်ဖြာ တး မိူင် နာဆာရေတ့်, အီ ကွယ် ခဲင် အိူင် အီ စိူဝ် ဂါလီလေ.”
12 ဇဝ် ယေဆူ ဘော လိုပ် ခဲင် ဝဲင် ဟုဝ် ဇဝ်ဖြာ. အန် ဘော ဟုဝ် လေး ဒူအီ အီ လာယ် ကာစိုဝ်း ကာယွင့် ခဲင် ဝဲင် ဟုဝ် ဇဝ်ဖြာ. အန် စုဝ့် ကာဘ့လျီ့ ကာစှူင့် ဂေ ဒူအီ အီ လာယ် ကာရဝ်း ကာဂူ ရွိုန် ဘော ပျာတ့် ဝဲန် ဒူင် ယွင့် ဂေ မာဘ့လူယ်.
13 အန် တဝ်း ဒီ ဂေ, “ခဲင် ဘပ် ဇဝ်ဖြာ ဟဲ့ ဒဲမ် အုန်, ‘ကာင် အုဝ် မုး ဒူင် တး ဆာခိုဝ် ဒူအီ ဒီ ဇဝ်ဖြာ.’ ဘေ ယီ ဟဲ့ ဘူင် တဲး န့ ပီ ဒူင် တး ကာဇု ဒါ ဇူန်.”
14 ဒေါ ကွယ် ဇဝ် ယေဆူ ခဲင် ဝဲင် ဟုဝ် ဇဝ်ဖြာ တွိုန်, ဂေ ဒူအီ အီ ငါယ် အပ် ဘော ဂေ ဒူအီ အီ တူ ပွိုန် ဟာဝ်, ဂေ ဝီ တး ဒူင် ကွယ် အန်. အန် မိူဝ် ပီကဲန် ဂေ.
15 န့ ဘော မိုဝ်း ဂွန် အီ ကွယ် ခဲင် ဝဲင် ဟုဝ် ဇဝ်ဖြာ တွိုန်. ဂေ ဝီ ဒတ် တာင် တဝ်း, “အိူပ် အန် ဇဝ်, အီ မုး လှုက်လှာန် အာဒါဝိတ်.” န့ ယီ မိုဝ်း ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဘော ထူမ် ဂြုဝ်း ဂွန် ဂေ တီ ဘော ယိုဝ် နာ မွှိုမ် အာမ် ကာဆဝ် ပီ ဘူင် ဇဝ် ယေဆူ. န့ ယီ တူ လဝ့် နဝ်း ဂေ.
16 ဂေ ဝီ ဒီမွှတ် ဇဝ် ယေဆူ, ဝီ တဝ်း, “မဲ နပ် ဂြုဝ်း ပီ ဒတ် ဂွန် ဂေ တီ.း” ဇဝ် ယေဆူ ဝီ တဝ်း, “အုဝ် ဟဲ့ နပ် လွင် အန် တီ. န့ ယီ မုး ဘေ. မှဝ် န့ ပါယ် ပီ တူ ဒွိုမ် တိး ဘေ ခဲင် ဘပ် ဇဝ်ဖြာ လွင် အန် တီ.း န့ တဝ်း, ‘အန် ဇဝ် ဟဲ့ တဲး ဂေ ဂွန် ဒီတဲတ် ဘော ဂေ ဂွန် ဒီရွယ် ဝီ အိူပ် အန်.’”
17 အန် ဟဲ့ ဟွတ့် ကာလာင် ဂြုဝ်း တီ ဒီ ဒါ တာင် တွိုန်, အန် ဝီ လေး ဒူင် ကွယ် ဂေ, ဝီ ဟာဝ် ဇမ် ခဲင် ရဝ် ဘေထာနီ, ဝီ တမ် ခဲင် ရဝ် တီ.
18 ပါ ခဲညှာ ဆိန့်ဝး စေဝ်, ဇဝ် ယေဆူ ဘော ဒီဘဲ အန် ဝီ လေး ခဲင် ရဝ် ဘေထာနီ တွိုန်, ဝီ ဟာဝ် မိူင် ယေရူဆာလဲမ်. ဒေါ ဟာဝ် ဂေ ဒူပ် န့တေန့်, ဇဝ် ယေဆူ ဝီ ကာပြာန့် ပီ ဒီ ဟူမ်.
19 အန် ဘော ယိုဝ် ဟေ ဒီပူ အီ ကွယ် ခူပ် န့တေန့်. အန် ဝီ ဟာဝ် ကာတတ်, ဝီ ယွတ်, အာဝ် မိုဝ်း ဘ့လေ အန်. မိုဝ်း မီ လှာ အန်. ပန် တီ အန် ဝီ တဝ်း ဒီ ဟေ တီ, “ကွဲ့ တဲး မဲ ဝီ မိုဝ်း ဘ့လေ ဒေါ မှဝ်.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဟေ တီ ဝီ ဟျီ့ ဒီလှး အူ ဇေန့်.
20 ဂေ ဒီဘဲ အန် ဘော ယိုဝ် အာတီ, ဂေ ဝီ အာမ် ကာဆဝ်. ဂေ ဝီ ဒီမွှတ် ဇဝ် ယေဆူ တဝ်း, “မှဝ် န့ ပါယ် ပီ ဟျီ့ ဟေ တီ.း”
21 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ. ဆေ ဘေ ညှိုမ် ဆီချာ, တူ မိုဝ်း နဝ်း ကာလိင် ကာလဲ, ဘော ဘေ ပွိုန် ဒီ ဘူင် ခဲ့ ပီ ဘူင် အုဝ် ဒီ ဟေ တီ. အာဝ် ဝန် ခဲ့ တီ. ဘေ ဒီ ဘော ပွိုန် ဒီ တဝ်း ဒီ နွန်, ‘တဲး မဲ ကာထုဝ့် ဒူင် ကွယ် မဲ နီ, ဝီ လူင် ခဲင် အိုမ် ဒိုင်.’ ဟဲ့ ဟွတ့်, န့ ဒီ ဘော ဘဲန် ပါယ် တီ.
22 ဆေ ဘေ ဆာခိုဝ် ဒီ ဇဝ်ဖြာ, ဆေ ဘေ ဘော ညှိုမ် အန် ဇဝ်, ဘေ ဒီ ဘော ပွိုန် ခဲ့ ပီ မှာန့် ဘေ.”
23 ပန် တီ ဇဝ် ယေဆူ ဝီ လိုပ် ခဲင် ဝဲင် ဟုဝ် ဇဝ်ဖြာ, ဝီ မာနုဝ် ဒူအီ. ဒေါ အန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဂေ တး ဒူင် ကွယ် အန်. ဂေ တဝ်း, “မဲ ဟဲ့ ဒိုဝ်း ပွုန် အာဆေ, ဘူင် ပီ ဘူင် မဲ ဒွန် မျုဝ်.း အာဆေ ဟဲ့ ခ့ဝါင် မဲ ဘူင် ဇိုဝ် တီ.း”
24 ဇဝ် ယေဆူ ဝီ ဝျီ့ ဂြုဝ်း ဂေ တီ. အန် တဝ်း, “ဘော အုဝ် ဒီ ဝီ ဒီမွှတ် ဘေ. ဆေ ဘေ နပ် ဒီ ကာလာင် ဒီ အုဝ်, ဘော အုဝ် ဒီ ခဲ ဒီ ဘေ လွင် ပွုန် ပီ ဒိုဝ်း အုဝ်, ဘူင် ခဲ့ ပီ ဘူင် အုဝ်.
25 အာဆေ ဟဲ့ စ်ု ဒါ ဆာရာ အာယောဟာန် တွိုန်, တဲး အန် စိုပ် ဒူအီ ခဲင် အိုမ်.း န့ မုး ဇဝ်ဖြာ.း န့ မုး ဒူအီ.း” ဂေ ဝီ လာယ် ဆင်ချာင် လွင် အန် တီ ကာတဲ ဂေ. ဂေ ဝီ တဝ်း, “ဆေ အေ ဒီ တဝ်း, ‘န့ မုး ဇဝ်ဖြာ,’ အန် ဒီ ဘော တဝ်း, ‘မှဝ် န့ ပါယ် ပီ တူ ညှိုမ် ဘေ ဒီ အန်.း’
26 ဆေ အေ ယီ တဝ်း, ‘န့ မုး ဒူအီ’ အေ လုဝ် ယုဝ် ဒူအီ ကိူန်. ခုဝ်, ဂေ ဘောကာဂ့လျီတ် တဝ်း, ဒါ ဆာရာ အာယောဟာန် တွိုန် မုး ဒူအီ အီ ဘျာန် ဂြုဝ်း ဇဝ်ဖြာ.”
27 ဟဲ့ ဟွတ့် လာယ် ဆင်ချာင် ပါယ် တီ, ဂေ ဝီ တဝ်း ဒီ ဇဝ် ယေဆူ, “ယေ တူ နပ် လွင် အန် တီ.” ဂေ ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဝီ တဝ်း, “ဆေ န့ ပါယ် တီ, ဘော အုဝ် တူ ကာလာင် ဒီ ဘေ ပွုန် အာဆေ အုဝ် ဒိုဝ်း, ဘူင် ပီ ဘူင် အုဝ်.”
28 ဇဝ် ယေဆူ ဝီ ခဲ အူဖာမာ. အန် တဝ်း, “မာဆေ ပီ ထာင် ဘေ လွင် ပီ ကာလာင် အုဝ် ဒေါ တီ နီ.း န့ ဟဲ့ ဒွိုမ် မိုဝ်း ဒူအီ အူ ဝီ. အန် မိုဝ်း ဂွန် အီမာယ် အာ ဝီ. အန် ဝီ ဟာဝ် ဒူင် ကွယ် ဂွန် အန် အူ ဝီ, ဝီ တဝ်း, ‘အိုယ် ဂွန်, အာတိုဝ် တဲး မဲ ဟာဝ် ဘူင် ဂါန် ခဲင် မာန် ဆာဘျိတ်c အေ.’
29 ဂွန် တွိုန် ဝီ တဝ်း, ‘အုဝ် တူ ဟာဝ်.’ မာလဲ, ဝါယ် ဟဲ့ ဟွတ့် အန် ကာလာင် ဂြုဝ်း တီ, အန် ဝီ ဘျွင် နဝ်း, ဝီ ဟာဝ် ဘူင် ခဲ့ ပီ စ်ု ဂုန့် အန် ဘူင်.
30 ဟဲ့ ဟွတ့် ပန် တီ ဂုန့် တွိုန် ဝီ ဟာဝ် ဒူင် ကွယ် ဂွန် အန် ပေါ အူ ဝီ, ဝီ စ်ု ဘော အန် ဘူင် ဂါန် ခဲင် မာန် ဆာဘျိတ် တွိုန်. ဂွန် ဝီ တီ ဝီ တဝ်း, ‘အိုဝ် ဂုန့်, အုဝ် ဒီ ဟာဝ်.’ မာလဲ, အန် ယီ တူ ဟာဝ်.
31 တဲး ဘေ ကာလာင် ဒီ အုဝ်, ဂွန် အာ ဝီ တီ, အာဆေ ဘူင် ပီ အိုင် ဂုန့် အန်.း” ဂေ ဝီ တဝ်း, “န့ မုး ဒူအီ ပီ စ်ု ဂုန့် ဒီ အာတ့်.” ပန် တီ ဇဝ် ယေဆူ ဝီ တဝ်း ဒီ ဂေ ဒူအီ အီ ထူမ် ဂြုဝ်း အန် တီ, “အုဝ် တဝ်း အာခ်ု ဒီ ဘေ. န့ ဒီ မိုဝ်း ဂေ ဒူအီ အီ ဂဲပ် ရွိုန် စိုင် ဘော ဂေ ယာ မာလမ်, ဂေ ဒီ လိုပ် ခဲင် မိူင် ပီ အိုပ် ဇဝ်ဖြာ အာတ့် လိုပ် ဘေ.
32 ခုဝ်, န့ ဒွိုမ် မိုဝ်း ဒါ ဆာရာ အာယောဟာန် တွိုန်. အန် ဟဲ့ တး ဒူင် ကွယ် ဘေ, ဝီ ဘျ ဒီ ဘေ မှဝ် ဘေ ဒီ ပါယ် ဒီ ဘူင် နာ မှာန် နာ မွှိုမ်. ဘေ ယီ တူ ညှိုမ် အန်. န့ ယီ မိုဝ်း ဂေ ဒူအီ ဂဲပ် ရွိုန် စိုင် ဘော ဂေ ယာ မာလမ်, ဂေ ညှိုမ် ဂြုဝ်း အန်. ဘော ဘေ ဟဲ့ ယိုဝ် ပီ ဘူင် အန် ဘဲန် မျုဝ် ဘဲန် မျုဝ်, ဘေ ယီ တူ ဝဲန် မှာပ် ဘေ, တူ ညှိုမ်.”
33 ဝါယ် အန် တီ ဇဝ် ယေဆူ ဝီ တဝ်း, “တဲး ဘေ ဝီ ထူမ် အူဖာမာ ပေါ အူ မျုဝ်. န့ ဒွိုမ် မိုဝ်း ဒါ ကာညာ အီ ဘူင် မာန် ဆာဘျိတ်. အန် ဘူင် လူင့် ဒီ ကာအုန် မာန်, ဝီ ဂိုဝ်း ကာဒဝ် ဒီ နျီ့ ဘ့လေ ဆာဘျိတ်, တဲး အိုမ် အန် လေး. ဟဲ့ ဟွတ့်, အန် ဘော ဆမ် ကာစှူင့် စာ ဒီ ဘ်ု မာန်. အန် ဟဲ့ ဟွတ့် ဘူင် ဇိုဝ် တီ ဒွန် မျုဝ်, အန် ဝီ တဲး ဒူအီ ဟဝ် ခါတ် ဒီ ရန့် မာန် တီ. အန် ယီ ဝီ ဟာဝ် ကွယ် ပေါ အူ ပ့လုဝ့်.
34 ဘော ဇမ် အာခြာဝ် ဟဲ့ ဆိန် ဘ့လေ ဆာဘျိတ်, ဒါ ကာညာ မာန် တွိုန် ဝီ တိုယ် မှာယ် အန် အူယ် ဝီ, တဲး ဂေ ဟာဝ် ဒူင် ကွယ် ဒူအီ အီ ခါတ် ဒီ ရန့် မာန် ဆာဘျိတ်, တဲး ဂေ ဟာဝ် ဒိုဝ်း ဘ့လေ ခဲ့ ပီ လုဝ် ပွိုန် ဒါ ကာညာ မာန်.
35 ဂေ ဒူအီ အီ ရန့် မာန်, ဂေ ဝီ မှေတ့် မှာယ် အူ ဝီ, မး အန်. ဂေ ဘော ငဝ်း အာဆာက် ပေါ အူ ဝီ. ဟဲ့ ဟွတ့်, ပေါ အူ ဝီ, ဂေ ဝီ ဒိုဝ်း မာဝ်, ဝိုန့် ဒီ အန်.
36 ပေါ အူ ဇေန့် ဒါ ကာညာ မာန် တွိုန် ဝီ တိုယ် ဟာဝ် မှာယ် အန် ကိူန် လွှိုမ် ခါ အာတ့်. ဂေ ဒူအီ ခါတ် ဒီ ရန့် မာန် တွိုန်, ဂေ ယီ ဘူင် နာ စီစိဝ် ဒီ ဂေ ပီ ခါ အာတ့်.
37 ဟဲ့ ဟွတ့်, ဒါ ကာညာ မာန် တွိုန် ဝီ တိုယ် ဂွန် အီမာယ် အန်. အန် တဝ်း, ‘ဂေ ဒီ ဘော ရုဝ်ဆေ အန်.’
38 ဂေ ဒူအီ အီ ခါတ် ဒီ ရန့် မာန် တွိုန်, ဂေ ဘော ယိုဝ် ဂွန် ဒါ ကာညာ တွိုန်, ဂေ ဝီ လာယ် ကာမွုန် တဝ်း, ‘ဝီ နီ အီ မုး အီ ဒီ ပ့လု ဂုန့် အန်. တဲး အေ ငဝ်း ဝဲန် အန်, တဲး အေ ပွိုန် ခါဂုန် အန်.’
39 ခုဝ်, ဂေ ဝီ မှေတ့် အန်, ဒိုဝ်း လေး အန် နာ ရေတ့် မာန် ဆာဘျိတ်, ဝီ ငဝ်း ဝဲန် အန်.
40 မာဆေ ပီ ထာင် ဘေ.း ဆေ ဒါ ကာညာ တွိုန် ဝီ တး ဇမ် ဒူင် ကွယ် ဂေ ဒူအီ အီ ခါတ် ဒီ ရန့် မာန် အန်, မာဆေ ပီ ဒီ ဘူင် အန် ဒီ ဂေ.း”
41 ဂေ ဝီ တဝ်း, “အန် ဒီ ဘူင် တဲး ဂေ ဒူအီ ဟာယ် တွိုန် ဝီ ခမ် ဒုက် တာင် ကော ဇမ် ယမ်. ဟဲ့ ဟွတ့် အန် ဒီ ဒဲ့ ဒူအီ ဟဝ်, တဲး ဂေ ရန့် မာန် အန် တီ. အန် ဒီ ရဝ်း ဝီ အီ ဒီ ဒွါ ဒီ ဒါ ကာညာ ခဲ့ ပီ လုဝ် ဒွါ ဂေ ဒေါ ဆိန် ဘ့လေ ဆာဘျိတ် တွိုန်.” ခဲ့ တီ ဇဝ် ယေဆူ ကာလာင် အူဖာမာ လွင် ဇဝ်ဖြာ ပီ ဒါ ကာညာ မာန် တွိုန်.
42 ဇဝ် ယေဆူ ဟဲ့ ဟွတ့် ကာလာင် အူဖာမာ တီ, အန် ဝီ တဝ်း ဒီ ဂေ ဒူအီ အီ ထူမ်, “ဘေ တူ ဒွိုမ် တိး ခဲင် ဘပ် ဇဝ်ဖြာ လွင် အုဝ်.း န့ တဝ်း, ‘မာဝ် ပီ ဝဲန် ဂေ ဒူအီ အီ ဆမ် ကာင်, အန် ဟဲ့ ဝီ ဘဲန် စေန့် ရွင့်. အန် ဇဝ် ဟဲ့ ဘူင်, တဲး န့ ဘဲန် ပါယ် တီ. ယေ မိူဝ် ဟဲ့ အာမ် ကာဆဝ် လွင် အန် တီ.’
43 မာဝ် တာင် တီ, န့ ပီ အုဝ်. န့ ယီ မုး ဘေ, ဘေ ပီ ဒူအီ အီ ဆမ် ကာင်, အီ ဟဲ့ ဝဲန် မာဝ် တီ. ခုဝ်, အုဝ် တဝ်း ဒီ ဘေ, ဇဝ်ဖြာ တူ တဲး ဘေ လိုပ် ခဲင် မိူင် ပီ အိုပ် အန်. အန် ဒီ တဲး ဒူအီ အီ ထူမ် ဂြုဝ်း အုဝ် လိုပ် ခဲင် မိူင် ပီ အိုပ် အန်. ဒူအီ ဂေ တီ, ဂေ ပီ ဟေ အီ မိုဝ်း ဘ့လေ.
44 အုဝ် ယီ ပီ မာဝ် တွိုန်. အာဆေ တူ ညှိုမ် အုဝ်, အန် ပီ ဒူအီ ဒီ တာ ဒုး ပ့လဝ် အန် ဒီ မာဝ် တွိုန်. အန် ဒီ ဘော ကေး, ကာဘက် လိုဝ် တူတ့်. ဆေ မာဝ် တွိုန် ဘော စုဝ်း ဒဲင် ဒူအီ, ဒူအီ တီ ဒီ ကာမုန် လိုဝ်, ဘဲန် ပီ ကာပုး.”
45 ဇဝ် ယေဆူ ဟဲ့ ဟွတ့် ကာလာင် အူဖာမာ တီ, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ, ဂေ ဟဲ့ ထူမ် ဆီချာ. ဂေ ဘော နပ်, ဇဝ် ယေဆူ ဟဲ့ ကာလာင် ဂြုဝ်း တူ မွှိုမ် လွင် ဂေ.
46 ခုဝ်, ဂေ ဇေန့်ဇာ, မှဝ် ဂေ ဒီ ပါယ် ဒီ မှေတ့် ဇဝ် ယေဆူ. ဂေ ယီ ယုဝ် ဒူအီ ကိူန်. ကူပ် ညှိုမ် ဒူအီ ကိူန်, ဇဝ် ယေဆူ မုး ဒူအီ အီ ဘျာန် ဂြုဝ်း ဇဝ်ဖြာ, ဂေ တူ ယ ဘူင် မာဆေ ဒီ အန်.

MAT 22
1 ဝါယ် အန် တီ ဇဝ် ယေဆူ ဝီ ခဲ အူဖာမာ ဒီ ဂေ. အန် တဝ်း,
2 “ခဲင် မိူင် ပီ အိုပ် ဇဝ်ဖြာ န့ ပီ, န့ မိုဝ်း ခုန်ဒီခမ် အူ ကာဒင်. အန် ရဲန် ဘ့လွယ် ခတ် အာဒါ ဂွန် ကာညူမ် အန်.
3 အန် ဟဲ့ ဟွတ့် ဘာင် ဒူအီ, ဟဲ့ ဟွတ့် ရဲန်, အန် ဝီ တိုယ် ဒဲစေန့် အန်, တဲး ဂေ ဒဲ့ ခဲတ့် ပဲ့ ဟဲ့ ဘာင် အန် တွိုန် တး လိုပ် ဘ့လွယ်. ဒူအီ ဂေ တီ ယီ တူ ဆီ လိုပ်.
4 ပန် တီ အန် ဝီ တိုယ် ဒဲစေန့် အန် ပေါ န့ ပွါ, ဝီ တဝ်း, တဲး ဘေ ကာလာင် ဒီ ဂေ ဒူအီ ပီ ဘာင် အုဝ် တဝ်း, ‘အုဝ် ဟဲ့ ဟွတ့် ရဲန် တူတ့် ဒွန် မျုဝ်. အုဝ် ဟဲ့ ဟွတ့် ဒင် ဟာပ် ဘဲန် မျုဝ် ဘဲန် မျုဝ်. ဟဲ့ ဇေ့ဇုင် တူတ့်. တဲး ဘေ တး လိုပ် ဟူမ် ဘ့လွယ် အုဝ်.’
5 ဂေ ဒူအီ ပဲ့ ဟဲ့ ဘာင် ခုန်ဒီခမ် တွိုန်, ဂေ ယီ တူ ထူမ် ဂြုဝ်း ဒဲစေန့် ခုန်ဒီခမ်. ဂေ ဝီ ဟာဝ် ပေါ အူ ပ့လုဝ့်. အူ ဝီ ဟာဝ် ဒီ မာန် အန်, ပေါ အူ ဝီ တဝ်း ဒီ ဟာဝ် ကာစိုဝ်း ကာယွင့် ကြုဝ်.
6 န့ ဘော မိုဝ်း မင် အီ, ဂေ မှေတ့် ဒဲစေန့် ပီ တိုယ် ခုန်ဒီခမ် တွိုန်, ဘူင် နာ စီစိဝ် ဘဲန် မျုဝ် ဘဲန် မျုဝ် ဒီ ဂေ. ဟဲ့ ဟွတ့်, ဂေ ဝီ ငဝ်း ဒဲစေန့် ဂေ တွိုန်.
7 ပန် တီ ခုန်ဒီခမ် ဘော ရူ ကာဆဝ်. အန် ဝီ စ်ု ဒါ ဆိုက် အန်, တဲး ဂေ ငဝ်း ဝဲန် ဂေ ဒူအီ တွိုန်, အီ ဟဲ့ ငဝ်း အာဆာက် ဒဲစေန့် အန်. အန် ဘော စ်ု ဂေ ဒုဝ့် မိူင် ဒူင် ကွယ် ဂေ တီ.
8 ပန် တီ အန် ဝီ တဝ်း ဒီ ဒဲစေန့် အန် မင် အီ, ‘အုဝ် ဟဲ့ ဟွတ့် ရဲန် ဘ့လွယ် ခတ်. ဂေ ဒူအီ ပီ ဘာင် အုဝ်, ဂေ ယီ တူ ဆီ တး.
9 တဲး ဘေ ဟာဝ် ဒီ ကာယဝ်း န့တေန့်, တဲး ဘေ ဘာင် ဒွန် အီ ပီ ကာတုန့် ဘေ.’
10 ပန် တီ ဂေ ဒဲစေန့် အန် ဝီ ဟာဝ် ဒူပ် န့တေန့်, ဝီ ဒဲ့ ဒွန် အီ ပီ ယိုဝ် ဂေ, တဲး ဂေ တး. ဘော ဒူအီ မွှိုမ် ဘော ဒူအီ တူ မွှိုမ်, ဂေ ဘောကာဂ့လျီတ် တး, တဲး ဒူအီ ကော နုဝ့် ခဲင် ဟုဝ် ဒူင် ဟူမ် ဂေ ဘ့လွယ် တွိုန်.
11 ပန် တီ န့ ဝီ မုး ခုန်ဒီခမ် တွိုန်, အန် ဝီ တး ယွတ် ခဲတ့် အီ ဟဲ့ တး လိုပ် ဘ့လွယ်. အန် ဘော ယိုဝ် ဒူအီ အူ ဝီ, အီ စှိုပ် ခြိုင် အီ တူ ကာအာပ် စှိုပ် ဒေါ လိုပ် ဘ့လွယ် ခတ်.
12 ခုန်ဒီခမ် ဝီ ဒီမွှတ် အန် တဝ်း, ‘အိုယ် ဂိုက်, မဲ ပါယ် မှဝ် ဒီ လိုပ် ခဲင် ဟုဝ် နီ.း မှဝ် န့ ပါယ် ပီ တူ စှိုပ် မဲ ခြိုင် အီ ကာအာပ် စှိုပ် ဒေါ ဟူမ် ဘ့လွယ် ခတ်.း’ ဒူအီ တွိုန် တူ နပ် ပီ ဒီ ကာလာင် အန်.
13 ပန် တီ ခုန်ဒီခမ် ဝီ စ်ု ဒဲစေန့် အန် တဝ်း, ‘ဒိုဝ်း ဒူအီ နီ, ပက် ဘော ပ့လဝ် ဘော ဒဲ အန်, ဝဲန် အန် နာ ရေတ့်, တဲး အန် ကွယ် ခဲင် အပ် ဝွင့်, တဲး အန် ဝီ ယာမ်, တဲး ကုင်ကာပ် အန် ကော ကာဒွယ် ဒီ ယုဝ်.’
14 န့ ဘော ပါယ် တီ. ဇဝ်ဖြာ ဟဲ့ ဘာင် ဒူအီ ကိူန်, တဲး ဂေ လိုပ် ခဲင် မိူင် ပီ အိုပ် အန်. ဂေ ဒူအီ ပီ ရဝ်း ဇဝ်ဖြာ, ဂေ ယီ တူ ကိူန်.” ခဲ့ တီ ဇဝ် ယေဆူ ကာလာင် လွင် ဘ့လွယ် ခတ်.a
15 ဝါယ် အန် တီ ဂေ ဒူအီ ခဲင် ဖိုင် ဖာရီဆဲ ဝီ လေး ဒူင် ကွယ် ဇဝ် ယေဆူ, ဝီ လာယ် ဆင်ချာင် လွင် မှဝ် ဂေ ဒီ ပါယ် ဒီ ဒီမွှတ် အန်, တဲး အန် ဝီ ဝျီ့ ဂြုဝ်း တူ မွှိုမ်, တဲး ဂေ ပွိုန် ဒီ ဖျာက် အန်.
16 ဂေ ဝီ တိုယ် ဒီဘဲ ဂေ မင် အီ တဲး ဂေ ဝီ ဟာဝ် ဇမ် ဒူင် ကွယ် ဇဝ် ယေဆူ. ဘော ဂေ ဘော ဒူအီ ခဲင် ဖိုင် ခုန်ဒီခမ် အာဟေရူတ် မင် အီ, ဂေ ဟာဝ် ရိုမ်. ဂေ တဝ်း, “မဲ ဆာရာ, ယေ နပ်, မဲ မုး ဒူအီ အီ ကာလာင် ဂြုဝ်း မှာန် အာခါခ်ု ဆေဆေ. ယေ ဘော နပ်, ပီ မာနုဝ် မဲ လွင် ဒူအီ ဒူပ် ဇဝ်ဖြာ, န့ မှာန်. မဲ မိူဝ် တူ ရွက့် တူ ဇွင့် အာဆေ.
17 ခုဝ် အန် တီ တဲး မဲ ကာလာင် ဒီ ယေ, မာဆေ ပီ ထာင် မဲ. ဆေ ယေ ဒွါ ရွိုန် စိုင် ဒီ အာကဲဆာ တွိုန်, န့ ဒူပ် တူ ဒူပ် ဒါရာ ဇဝ်ဖြာ.း”
18 ဇဝ် ယေဆူ ယီ နပ်, နဝ်း ဂေ တူ မွှိုမ်. ဂေ ဆီ ဖျာက် အန်. ခုဝ်, အန် ဝီ တဝ်း, “ဘေ မုး ဒူအီ အီ ညိုင်ရာင် ဘွတ်. မာလဲ ဘေ ထေဝ် ဒီ ကာဆုး အုဝ် ကာလာင် ဂြုဝ်း အီ တဲး ဘေ ပွိုန် ဒီ ဖျာက် အုဝ်.b
19 တဲး ဘေ ဒွါ ရွိုန် အူ ဘူင့် ဒီ အုဝ်, အီ မုး ရွိုန် ပီ လုဝ် ဒွါ ဘေ ဒီ အာကဲဆာ.” ဂေ ဝီ ဒွါ ရွိုန် ဇဲတ် အူ ဘူင့် ဒီ အန်.
20 အန် ဝီ ဒီမွှတ် ဂေ တဝ်း, “အာရိုပ် အာဆေ န့ မုး ဒဲင် ရွိုန် နီ.း စိူဝ် အာဆေ ဟဲ့ ဒဲမ် နာ ဒဲင်.း”
21 ဂေ ဝီ တဝ်း, “အာကဲဆာ.” ပန် တီ အန် ဝီ တဝ်း ဒီ ဂေ အီ တး ဒီမွှတ် အန်, “တဲး ဘေ ဒွါ ဒီ အာကဲဆာ ခဲ့ ပီ လုဝ် ဘေ ဒွါ ဒီ အန်. တဲး ဘေ ဘော ဒွါ ဒီ ဇဝ်ဖြာ ခဲ့ ပီ လုဝ် ဘေ ဒွါ ဒီ ဇဝ်ဖြာ.”
22 ဂေ ဒူအီ တွိုန် ဟဲ့ ထူမ် ဂြုဝ်း တီ, ဂေ ဘော အာမ်. ဂေ ဝီ လေး ဟာဝ် ဒူင် ကွယ် ဇဝ် ယေဆူ.
23 ဆီငဲ အန် တီ, န့ ဘော မိုဝ်း ဂေ ဒူအီ ခဲင် ဖိုင် ဆာဒူခဲ မင် အီ, ဂေ တး ဒူင် ကွယ် ဇဝ် ယေဆူ. ဂေ ဒူအီ ခဲင် ဖိုင် တီ, ဂေ တဝ်း, ဆေ ဒူအီ ဟဲ့ ဟွတ့် ယမ်, ဂေ တူ ပွိုန် ဒီ ဝီ ယိတ့် ဝီ အိမ်. ဂေ ဒူအီ ဇိုဝ် တီ ဝီ တး ဒီမွှတ် ဇဝ် ယေဆူ.
24 ဂေ တဝ်း, “ဆာရာ, ဒါ အာမုဝ်ဆဲ တွိုန်, အန် ဟဲ့ မာနုဝ် အေ လွင် ဒူအီ ယမ်. အန် ဟဲ့ ဒွိုမ် တဝ်း, ဆေ အီမာယ် အူ ဝီ ယမ် အာတ့် ယမ် အီဘိုန့် အန်, ဆေ အန် ညှမ် မိုဝ်း ဂွန်, ဝါ အန် လုဝ် ဝီ လာယ် ယာ ဆီပြး တီ, တဲး ဂွန် ဂါယ် ဝီ ဘဲန် ဂွန် အီကတ် အန်, ကွဲ့ တဲး ခြိုဝ် အီကတ် အန် ဟြာယ်.
25 န့ ယီ ဒွိုမ် မိုဝ်း ဂေ အူကတ် အူဝါ ဘူ ဝီ. ဝီ တာင် ဟဲ့ ခတ် ဒိုဝ်း အီဘိုန့်. အန် ယီ ယမ် ဒေါ ညှမ် မိုဝ်း အန် ဂွန်. ခုဝ်, ဝါ အန် ပီ ဝီ ဒိုဝ်း အီဘိုန့် တီ.
26 အီမာယ် တီ ပီ ဝီ ယမ် အာတ့် မိုဝ်း အန် ဂွန်. ဘော ဒွန် အီ လာယ် ဒါမ် ပါယ် တီ. ဂေ အူကတ် အူဝါ ဘော ဘူ ဝီ, ဂေ ဒွန် အီ ဟဲ့ ဒွိုမ် ခတ် ဒိုဝ်း အီဘိုန့် တီ, ယီ တူ မိုဝ်း ဂွန်.
27 ဟဲ့ ဟွတ့်, ဘော အီဘိုန့် တီ ဘော ဝီ ယမ်.
28 ဆေ ဂေ ဒူအီ ယမ် ဒီ ဝီ ယိတ့် ဝီ အိမ်, အီဘိုန့် တီ ဒီ ဝီ ဘဲန် အီဘိုန့် အာဆေ ခဲင် ဒူအီ ဘူ ဝီ တွိုန်, အီ ဟဲ့ ဒွိုမ် ဘဲန် အီမာယ် အန်.း”
29 ဇဝ် ယေဆူ ဝီ ဝျီ့ ဂြုဝ်း တီ. အန် တဝ်း, “ကူပ် တူ နပ် ဆီချာ ဘေ ပီ ဒဲမ် အုန် ခဲင် ဘပ် ဇဝ်ဖြာ, ပီ ဇေန့်ဇာ ဘေ ဟဲ့ ကာလိုပ်. ဘေ မိူဝ် တူ နပ် မာဆေ လွင် ပွုန် ဇဝ်ဖြာ.
30 ပန် ဒီ ဝီ ယိတ့် ဝီ အိမ် ဂေ ဒူအီ အီ ဟဲ့ ဟွတ့် ယမ်, ဂေ တူ ဝီ လာယ် ခတ်. ဂေ ဒီ ဘော ပီ အာမူ အာမာတ် ဇဝ်ဖြာ အီ ကွယ် ခဲင် ဂါင်ဟြာဝ်.
31 ဆေ န့ ယီ မုး လွင် ဂေ ဒူအီ အီ ဟဲ့ ဟွတ့် ယမ်, ဂေ ဒီ ဝီ ယိတ့် ဝီ အိမ်, ဘေ တူ ဒွိုမ် တိး ပဲ့ ဟဲ့ ကာလာင် ဇဝ်ဖြာ ဒီ ဘေ.း အန် ဟဲ့ တဝ်း,
32 ‘အုဝ် မုး ဇဝ်ဖြာ ပီ ကြိုပ် ဘော အာဘြာဟမ် ဘော အာဆဲက် ဘော အာကူပ် တွိုန်.’c ဆေ ဒူအီ ဟဲ့ ဟွတ့် ယမ်, ဂေ တူ ပွိုန် ကြိုပ် ဇဝ်ဖြာ. န့ မုး မီ ဂေ ဒူအီ အိမ်, အီ ပွိုန် ကြိုပ် ဇဝ်ဖြာ. ခုဝ်, ဒါ တာင် အူယ် ဝီ တွိုန် ဟဲ့ ဝီ ယိတ့် ဝီ အိမ်, ကွယ် ခဲင် မိူင် ပီ အိုပ် ဇဝ်ဖြာ.”
33 ဂေ ဒူအီ ကိူန် အီ ထူမ် ဂြုဝ်း တီ, ဂေ ဝီ အာမ် ကာဆဝ် ဂြုဝ်း ပီ မာနုဝ် ဇဝ် ယေဆူ.
34 ဇဝ် ယေဆူ ဟဲ့ ဟွတ့် ကာလာင် လွင် အန် တီ, ဂေ ဒူအီ ခဲင် ဖိုင် ဆာဒူခဲ တွိုန်, ဂေ ကော ဟူ နပ် ဒီ ဝီ ဝျီ့ ဂြုဝ်း အန်. ဝါယ် အန် တီ, ဂေ ဒူအီ ခဲင် ဖိုင် ဖာရီဆဲ ဘော နပ် လွင် အန် တီ. ခုဝ်, ဂေ ဝီ တး လာယ် ကာဇု,
35 ဝီ စ်ု ဒါ အီ မာနုဝ် ဒါရာ ဇဝ်ဖြာ အူ ဝီ, တဲး အန် ဝီ ဒီမွှတ် ဇဝ် ယေဆူ ပေါ အူ မျုဝ်, တဲး ဂေ ဝီ ဟြေတ့် ဒင် ဒီ ပွိုန် ဂေ ဒီ ဖျာက် ဇဝ် ယေဆူ. ဒူအီ ဝီ တီ ဟဲ့ နပ် ဆီချာ ဒါရာ ဇဝ်ဖြာ.
36 အန် တဝ်း, “ဆာရာ, ခဲင် ဒါရာ ပီ ဒွါ ဇဝ်ဖြာ ဒွန် ညွင့်, ဒါရာ ညွင့် မှဝ် မုး ဒါရာ အီ လုဝ် ဒူပ် အာတ့် ဒူပ် ဒါရာ ညွင့် ဟဝ်.း”
37 ဇဝ် ယေဆူ ဝီ တဝ်း, “ဒါရာ တီ, န့ တဝ်း, ‘ဇဝ်ဖြာ ပီ ကြိုပ် ဘေ, အန် ဘော မုး ဇဝ်ဖြာ အီ အိုပ် ဘေ. ဘေ လုဝ် ရွက့် အန် ဇဝ် တီ, တဲး ဘော နဝ်း ဘော တူတ့် ရွက့် အန်. ခဲ့ ပွိုန် ဘေ ရွက့် ခဲင် နဝ်း, ခဲ့ မိုဝ်း ဘေ အာငျာန်, ခဲ့ မိုဝ်း ဘေ ပ့လူမ်, ဇိုဝ် တီ ဒွန် မျုဝ် ဘေ လုဝ် ဒိုဝ်း တူတ့်, ဝီ ရွက့် အန် ဇဝ်.’
38 အာတီ မုး ဒါရာ ဇဝ်ဖြာ အူ ညွင့်, ပီ လုဝ် ဒူပ် အီ ဒီ အာတ့်.
39 န့ မိုဝ်း ဒါရာ ပေါ အူ ညွင့် ပီ လုဝ် ဒူပ် အီ, တဲး န့ ပီ ပီ ဒူပ် ဂေ ဒါရာ ပဲ့ ဟဲ့ ဟွတ့် ကာလာင် အုဝ်. န့ တဝ်း, ‘ဘေ လုဝ် ရွက့် အီ ဟဝ်, တဲး န့ ပီ, ဘေ ရွက့် ဒုဝ် ဘြိမ် ဘေ.’
40 န့ မုး ဒါရာ အာ ညွင့် တီ, ပီ လုဝ် ဒူပ် အီ ဒီ အာတ့် ဒါရာ ဒွန် ညွင့်. ဒါရာ ပီ ဒွါ ဇဝ်ဖြာ ဒီ အီ ဘော ဂြုဝ်း ပီ မာနုဝ် ဂေ ဒူအီ အီ ဘျာန် ဂြုဝ်း ဇဝ်ဖြာ, ဒွန် မျုဝ် ဇိုဝ် တီ, န့ ဒူပ် တူတ့် ဒါရာ အာ ညွင့် တီ.”
41 ဝါယ် အန် တီ န့ မိုဝ်း ဒူအီ ခဲင် ဖိုင် ဖာရီဆဲ. ဂေ ကွယ် ရိုမ်, လာယ် ဆင်ချာင်. ဒေါ အန် တီ ဇဝ် ယေဆူ ဝီ ဒီမွှတ် ဂေ. အန် တဝ်း,
42 “မာဆေ ပီ ထာင် ဘေ လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.း ဘေ ထာင် အန် မုး ဂွန် အာဆေ.း” ဂေ တဝ်း, “အန် မုး လှုက်လှာန် ခုန်ဒီခမ် အာဒါဝိတ် တွိုန်.”
43 ဇဝ် ယေဆူ ဝီ တဝ်း, “ဆေ န့ ပါယ် တီ, မှဝ် န့ ပါယ် ပီ တဝ်း အာဒါဝိတ်, လှုက်လှာန် အန် တီ မုး ဒါ ကာညာ အန်.း ခုဝ်, နဝ်း ဖွိုမ် ဇဝ်ဖြာ ဟဲ့ တဲး အန် ကာလာင် ပါယ် နီ,
44 ‘ဇဝ်ဖြာ ဟဲ့ ဒွိုမ် ကာလာင် ဒီ ဒါ ကာညာ အုဝ်, “တဲး မဲ တုတ့် ဘ့လာက် အာအး အုဝ်, တဲး န့ ဇမ် အာခြာဝ် ဒီ တဲး အုဝ် တဲး မဲ ညဲတ့် တူတ့် ရန်ဆူ မဲ.”’
45 ပါယ် တီ, ခုန်ဒီခမ် အာဒါဝိတ် တွိုန် ဟဲ့ တဝ်း, ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး ဒါ ကာညာ အီ အိုပ် အာဒါဝိတ်. ခုဝ်, ဘေ တူ ပွိုန် တဝ်း, အန် မုး လှုက်လှာန် အာဒါဝိတ်.”
46 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အာဝ် မိုဝ်း အာဆေ အီ ပွိုန် ဝျီ့ ဂြုဝ်း အန် တီ. အူ ဆိန့် ဆီငဲ တီ, အာဝ် ဟူ မိုဝ်း အာဆေ အီ ဝီ ယ တး ဒီမွှတ် ဇဝ် ယေဆူ ပေါ န့ ပွါ.

MAT 23
1 ဇဝ် ယေဆူ ဝီ ကာလာင် ဂြုဝ်း ဒီ ဒူအီ ကိူန် ဘော ဒီ ဂေ ဒီဘဲ အန်. အန် တဝ်း,
2 “ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒူအီ ခဲင် ဖိုင် ဖာရီဆဲ, ဂေ ဟဲ့ ဂါဝ် ပွုန် ဒါ ဆာရာ အာမုဝ်ဆဲ, ဝီ မာနုဝ် ဒါရာ ပီ ဒွါ အန် ဒီ ဘေ.
3 ခုဝ်, ဘေ လုဝ် ထူမ် ဂြုဝ်း ဂေ, ဘူင် ခဲ့ ပီ စ်ု ဂေ. ဘေ ယီ တူ လုဝ် ညိုင် ပီ ဘူင် ဂေ. ခုဝ်, ဂေ မိူဝ် တူ ဘူင် ဒူပ် ပီ မာနုဝ် ဂေ.
4 ဂြုဝ်း ပီ ကာလာင် ဂေ, န့ ပီ ဂေ တဲး အီ ဟဝ် ပး ကြုဝ် စန် ကာဆဝ်. ဂေ ယီ တူ စွယ် မာဆေ, တဲး အီ ပွိုန် ဒီ ပး ခဲ့ ပီ ဒွါ ဂေ အီ ပး. ကာနူ ဂေ အူ ဘူင့် မိူဝ် ဂေ တူ စုဝ့်, တူ ခမ် ဒီ စွယ်.
5 ခဲ့ ပီ ဘူင် ဂေ, ဂေ ဘူင် တဲး အီ ဟဝ် ယိုဝ် လွင် ဒူပ် ဂေ ဒါရာ. ဒွန် အီ ဒဲမ် ဂြုဝ်း ဇဝ်ဖြာ မင် ဒုဝ် ဒဲင် ဇေ, ဟပ် ခဲင် ဇီဒိူက် ဒီတဲတ် ပက် ဒိုက် ဒီ ကာတဝ်း. ဂေ ယီ ဘူင် ဇီဒိူက် တီ, တဲး န့ တာင် လွှိုမ် ဇီဒိူက် အီ ဟဝ်, တဲး အီ ဟဝ် ယိုဝ် ဂေ ဘွတ်. ဒွန် အီ ဘော မိုဝ်း မ့ပ့လာယ် အီ ဒိုက် ဒီ ခြိုင် ပီ တာ ဂေ, တဲး ဂေ လှုဝ်း ဇဝ်ဖြာ ဆေဆေ. ဂေ ယီ ဘူင် တဲး မ့ပ့လာယ် တီ ဝီ တာင် လွှိုမ် မ့ပ့လာယ် မျုဝ် ဟဝ်, တဲး အီ ပွိုန် ယိုဝ်.
6 ဆေ ဂေ ဘော လိုပ် ဘ့လွယ် အီ ဟဝ်, ဆေ ဂေ ဘော လိုပ် ခဲင် ဇူင် ယူဒါ, ဂေ ဘော အိုင် ဒီ ကွယ် ဒူင် စာ.
7 ဆေ ဂေ ဝိန် ဒီလဲ ခဲင် ကာလး, ဂေ အိုင်, ဆေ ဒူအီ ကြိုပ် ဂေ. ဂေ ဘော အိုင်, ဆေ အီ ရုဝ်ဆေ ဂေ တဝ်း, ‘ဆာရာ’ ဒီ ဂေ.a
8 ဆေ န့ မုး ဘေ, ကွဲ့ ခမ် တဲး အီ အိူပ် မျုက် ဘေ. ခုဝ်, ဘေ မိုဝ်း ဒါ ကာညာ အူ ကာဒင် အီ အိုပ် ဘေ. ဘေ ဒွန် အီ ယီ ဘဲန် ဘီနွင်.
9 ကွဲ့ ရုဝ်ဆေ အီ ဟဝ်, တဝ်း, ‘မဲ ပီ ဂုန့် အုဝ်.’ တဲး ဘေ ရုဝ်ဆေ မီ ဇဝ်ဖြာ, အီ ပီ ဂုန့် ဘေ, အီ ကွယ် ဂါင်ဟြာဝ်.
10 ကွဲ့ တဲး အာဆေ ဒဲ့ ဘေ တဝ်း, ‘မဲ မုး ဒါ ဆာရာ ဘွတ်.’ ဘေ မိုဝ်း ဆာရာ ဘွတ် အူ ဝီ. ဝီ တီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဘေ.
11 ကာတဲ ဘေ, အာဆေ ယဲတ့် အီ, အန် ဒီ ဝီ ဘဲန် မှာယ် အီ.
12 ခုဝ်, ဆေ ဒူအီ ပီခိုက် အန်, ဂေ အီ ဟဝ် ဒီ တဝ်း, အန် အာဝ် အး. ဂေ တူ ရုဝ်ဆေ အန်. ဆေ ဒူအီ ယီ တူ ပီခိုက် အန်, ဆေ အန် ဘဲန် ပီ ဝါ ဒွန် အီ, ဂေ အီ ဟဝ် ဒီ ရုဝ်ဆေ အန်.
13 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ပီ ဘူင် ဘေ န့ ပီ ဘေ ကာဘိတ် မာလုဝ်း ဒီ လိုပ် ခဲင် မိူင် ပီ အိုပ် ဇဝ်ဖြာ. ဘေ ခြဲ ဒူအီ လိုပ်. ကူပ် တူ လိုပ် ဘေ, ဘေ ဘော ခြဲ ဘော ဂေ အီ ဟဲ့ ဆီ လိုပ်.
14 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ဘေ ဘော လွှက့် ဒီ ကာလာင် ဂြုဝ်း, တဲး ဘေ ပွိုန် ကာင် ဂေ ယာ ဆီပြး. ဘေ ဘော ညိုင်ရာင် ဒီ ဆာခိုဝ် လှေန့်, တဲး ဒူအီ ယိုဝ် ဘေ. ဘေ အီ ဘူင် ပါယ် တီ, ဘေ ဒီ လုဝ် ခမ် မှာပ် ဘေ လွှိုမ် အီ ဟဝ်.b
15 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ဘေ နပ် ဒီ ဟာဝ် ဒွန် နာ ဒွန် ပ့လုဝ့်, ဟြေတ့် ဒူအီ အူ ဝီ အီ ဆီ ဒူပ် ဘေ ဘူင် ဒူပ် ဒါရာ. ဆေ ဘေ ဟဲ့ ကာတုန့် အူ ဝီ အီ ဆီ ဒူပ် ဘေ ပါယ် တီ, န့ မုး ဘေ အီ ဘူင် တဲး အန် စုဝ်း ကာလုဝ့် ငါရာယ် ရိုမ် ဒူပ် ဘေ, တဲး အန် ဝီ ခမ် ဒုက် တာင် လွှိုမ် ဘေ.
16 ဘေ ဒါ ဆာရာ အီ တူ နပ် ဆီချာ လွင် ဇဝ်ဖြာ, ဘေ ပီ ဒူအီ ငါယ် အပ်, ယီ ယဲတ့် အီ ဟဝ်. ဘေ ဒီ ဇမ် ဒုက် တာင်. ခုဝ်, ဘေ ဘော မာနုဝ် လွင် ခမ် ကာဆမ် ဒိူင်. ဆေ အီ တဝ်း, ‘အုဝ် ဟဲ့ ခမ်, ဆေ အုဝ် ဟီ ဘော ကာလုဝ်, တဲး ဟုဝ် ဇဝ်ဖြာ ကာပျာတ့်,’ ပီ ခမ် အန် တီ အာဝ် မိုဝ်း ဒီခုဝ်. ဘေ ဘော မာနုဝ် အီ ဒိူင် တဝ်း, ‘ဆေ အုဝ် ဟီ ဘော ကာလုဝ်, တဲး ခြိဝ် အီ ကွယ် ခဲင် ဟုဝ် ဇဝ်ဖြာ ဘျွင် ဘဲန် အီ ဝွင့်.’ ဘေ တဝ်း, ဆေ ဒူအီ ဒိူင် ပါယ် တီ, န့ မိုဝ်း ဒီခုဝ်. အန် လုဝ် ခမ် တူတ့် ပီ ဒိူင် ဇိုဝ် တီ.
17 အုဝ် ယီ တဝ်း, ဘေ ရိုဝ်. ဘေ ပီ ဒူအီ ငါယ် အပ်, ဘော တူ မိုဝ်း အာငျာန်. ဘေ လုဝ် ဇေန့်ဇာ လွင် ဟုဝ် ဇဝ်ဖြာ ဂါယ် ခြိဝ် အီ ကွယ် ခဲင် ဟုဝ် ဇဝ်ဖြာ. ခြိဝ် အာရေ အာဝ် တာင် ပီ ဟုဝ် တွိုန်. န့ မုး ဟုဝ် ဇဝ်ဖြာ အီ တဲး ခြိဝ် အီ ကွယ် ခဲင် ဟုဝ် တီ ဘဲန် ကြုဝ် အီ ဆီငါ ဘွတ်.
18 ဘေ ဘော မာနုဝ် လွင် ကာဆမ် ဒိူင်, ဆေ အီ တဝ်း, ‘အုဝ် ဟဲ့ ခမ်, ဆေ အုဝ် ဟီ ဘော ကာလုဝ်, တဲး ကာစှူင့် လှူ ဒီ ဇဝ်ဖြာ ကာပျာတ့်,’ ပီ ဒိူင် ဇိုဝ် တီ အာဝ် မိုဝ်း ဒီခုဝ်. ဘေ ဘော မာနုဝ် အီ ဒိူင် တဝ်း, ‘အုဝ် ဟဲ့ ဟွတ့် ဘ့လေး ပီ ဒီ လှူ အုဝ် ဒဲင် ကာစှူင့် လှူ. ခုဝ်, ဂြုဝ်း အုဝ် ဟဲ့ မှာန်, ပီ ဒိူင် ဇိုဝ် တီ, လုဝ် ခမ်. အာဝ် ပွိုန် ကာလုဝ်.’
19 ဘော အာတီ ဘျ ဆီချာ, ဘေ ပီ ဒူအီ ငါယ် အပ်. ဆေ န့ မုး ပီ ဒီ လှူ အီ ကွယ် ဒဲင် ကာစှူင့် လှူ, န့ မုး ကာစှူင့် တီ, အီ တဲး ပီ ဒီ လှူ တီ ဘဲန် ကြုဝ် အီ ဆီငါ ဘွတ်.
20 ခုဝ်, ဆေ ဘေ ဒိူင် တဝ်း မာဆေ လွင် ကာစှူင့် လှူ, န့ ဘော ဘာ့ ကြုဝ် အီ ကွယ် နာ ဒဲင်.
21 ဘော ပါယ် တီ, အာဆေ ဒိူင် တဝ်း မာဆေ လွင် ဟုဝ် ဇဝ်ဖြာ, န့ ဘော ဘာ့ အန် ဇဝ် အီ ကွယ် ခဲင် ဟုဝ် ဇဝ်ဖြာ.
22 အာဆေ ယီ ဒိူင် တဝ်း မာဆေ လွင် ဂါင်ဟြာဝ်, အန် ဘော ကာလာင် လွင် မာလာင် အီ မုး ဒူင် ကွယ် ဇဝ်ဖြာ. ခုဝ်, န့ ဘော ဘာ့ ဇဝ်ဖြာ အီ ကွယ် ခဲင် ဂါင်ဟြာဝ် ဒဲင် မာလာင် တွိုန်. အာဝ် ပွိုန် ကာယဝ်း ဂြုဝ်း, တဲး န့ ပီ ပီ ခဲ ဘေ.
23 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ဘေ ဂျုဝ်ဂျာ ဒီ ဒိုဝ်း ဒဝ် လှိုင် ဂေ မှီ ဘဲန် မျုဝ် ဘဲန် မျုဝ်, လှူ ဂိုဝ် ဘုန် အူ ဘုန်. ဘေ ယီ တူ ခတ် နဝ်း ဒီ ဒူပ် အီ မုး ဒါရာ အီ အာရေ တာင်. ဘေ တူ ဆုင်ဖျာတ် နာ မှာန်. ဘေ တူ ကာဝေ ဒူအီ. ဘေ မိူဝ် တူ ဘူင် နာ မှာန် ဆေဆေ. ဘေ လုဝ် ဂျုဝ်ဂျာ ဒီ ဘူင် အီ မိုဝ်း ဒီခုဝ်, အီ မိုဝ်း အာရေ တာင်, ယီ တူ ပိဝ် ဒီ ဒွါ ဂိုဝ် ဘုန် အူ ဘုန်.
24 ဟဲ့ မှာန်, ဘေ ပီ ဒူအီ ငါယ် အပ်, ယီ ယဲတ့် အီ. ဘေ ပီ ဒူအီ အီ ဆာဒိက် ဒီ ထာရွင်c အိုမ်, ယုဝ် ဘေ မဲင် မာဝ ဒီတဲတ်. ဘေ ယီ နပ် ဒီ မဲင် မာမက် ဘော ဒုဝ်, ဝီ တဝ်း, တူ လုဝ် ဆာဒိက်.
25 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ အီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ဘေ ပီ ဒူအီ အီ ဒိုဝ်း ဆီလာတ့် ဂေ ဖာန်, ဘာယ် မီ နာ ရေတ့်, တဲး အန် စှိတ်. ဘေ ယီ တူ ယိုဝ် အီ ဝွင့် နာ ခဲင်. န့ ဘော ပီ နဝ်း ဘေ. ဘေ မိုဝ်း နဝ်း လောဖ ဘော နဝ်း ဆီ ဒူပ် ပီ အိုင် ဘေ ဆေဆေ.
26 ဘေ ဒူအီ ဖာရီဆဲ, ဘေ ယီ တူ နပ် လွင် အန် တီ. ဘေ ပီ ဒူအီ ငါယ် အပ်. ဘေ ယီ လုဝ် ဘူင်, တဲး န့ ပီ ဘေ ဘာယ် ဆီလာတ့် ဂေ ဖာန် နာ ခဲင် ဒီ အာတ့်. ဟဲ့ ဟွတ့်, ဘော နာ ရေတ့် န့ ဒီ စှိတ်.
27 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ဘေ ပီ ကာဒဝ် ဘာရေဝ် အီ ဟဲ့ ဖဝ်း ဆီနမ် လုယ် နာ ရေတ့်, တဲး န့ စှိတ်. ကာအာင် ဒူအီ ယမ် ဘော အီ တူ ဆီငါ ဘဲန် မျုဝ် ဘဲန် မျုဝ် ယီ ကွယ် နုဝ့် နာ ခဲင်.
28 ပါယ် တီ, ဘေ မိူဝ် အွန် ဒီ ဘျ ဘေ မုး ဒူအီ ဘွတ်. န့ ဘော မိုဝ်း နာ တူ မွှိုမ် ဘော ပီ ညိုင်ရာင် ဘေ ဘဲန် မျုဝ် ဘဲန် မျုဝ်, ပီ တူ ဆီ တဲး ဘေ အီ ယိုဝ်, ယီ ကွယ် ကော နုဝ့် ခဲင် နဝ်း ဘေ.
29 ဘေ ဒါ ဆာရာ အီ မာနုဝ် ဒါရာ ယူဒါ ဘော ဘေ ဒူအီ ခဲင် ဖိုင် ဖာရီဆဲ, ဘေ မုး ဒူအီ ညိုင်ရာင် ဘွတ်. ဘေ ဒီ ဇမ် ဒုက် တာင်. ခုဝ်, ဘေ နပ် ဒီ ဟာဝ် ဘူင် ကာဒဝ် မာဝ်, တဲး န့ ဘဲန် ဘာရေဝ် ပီ ဘ့လေး ဘေ ဒူအီ အီ ဘျာန် ဂြုဝ်း ဇဝ်ဖြာ ဘော ဂေ အီ မိုဝ်း နဝ်း ဆိူဝ် နဝ်း မှာန် ဘဲန် ဝီ ဘဲန် ဝီ အီ ဟဲ့ ကွယ် ဒေါ မွိုန်. ဘေ ဘော ပီစှိတ် ဘာရေဝ် တီ.
30 ဘေ နပ်, န့ မုး ဂုန့် ဒါ ဘေ အီ ကွယ် ဒေါ မွိုန်, ဂေ ဟဲ့ ငဝ်း ယမ် ဒူအီ တီ. ဘေ ယီ ညိုင်ရာင် တဝ်း, ‘ဆေ န့ မုး ယေ အီ ကွယ် ဒေါ မွိုန်, ယေ တူ စွယ် ဂေ ငဝ်း ယမ် ဒူအီ အီ ဘျာန် ဂြုဝ်း ဇဝ်ဖြာ တီ.’
31 ကူပ် ကာလာင် ဘေ ဂြုဝ်း တီ, ဟဲ့ လိုဝ်း ဆီချာ, ဘေ မုး လှုက်လှာန် ဂေ ဒူအီ အီ ငဝ်း ဒူအီ အီ ဘျာန် ဂြုဝ်း ဇဝ်ဖြာ တွိုန်. ဘေ ဟဲ့ နပ်, နဝ်း ဘေ ပီ နဝ်း ဒူအီ ဂေ တီ.
32 ဆေ ဘေ ဘူင် ဟာဝ် မှာပ် ပီ ဘူင် ဂေ ဇိုဝ် တီ, န့ ဒီ တဲး မှာပ် ပီ ဘူင် ဂုန့် ဒါ ဘေ အီ ကွယ် ဒေါ မွိုန် ဝဲ ကိူန်. ဘေ ဒီ ဘော ခမ် မှာပ် ဘေ ပီ ဂေ.
33 ဘေ ပီ ဟန့် အီ ဟာယ် ကာဆဝ်. ဘေ ပီ ဟန့် ငျီန် အီ နပ် ဒီ ဇုဝ့် ယမ် ဒူအီ. ခုဝ်, ဘေ ဒီ ဘော စုဝ်း ကာလုဝ့် ငါရာယ်. အာဝ် ပွိုန် လွတ်.
34 အုဝ် ဒီ ဝီ စ်ု ဒူအီ အီ ဘျာန် ဂြုဝ်း ဇဝ်ဖြာ ဘော ဒူအီ အီ မိုဝ်း အာငျာန် ဘွတ် ဘော ဒူအီ အီ နပ် ဒီ မာနုဝ် ဒါရာ ဇဝ်ဖြာ, တဲး ဂေ တး ဒူင် ကွယ် ဘေ, တဲး ဘေ ပွိုန် ဒီ ထူမ် ဂြုဝ်း ဂေ. မင် အီ, ဘေ ဒီ ငဝ်း ယမ် ဒဲင် ရွင့် ကာဝဲ့. မင် အီ ဂေ ဒီ တဝ် ဟာဝ် ဘဲန် မိူင် ဘဲန် မိူင်. ဘေ ဒီ ဘော ဒူပ် ဒီ မှေတ့် ဂေ, ဝီ တိုယ် ဂေ ခဲင် ဇူင် ဘေ, ဝီ ဆီဘျြီ့ ဂေ.
35 မှာပ် ဇိုဝ် တီ ဒွန် မျုဝ်, ဘေ လုဝ် ခမ် တူတ့်. ဒဲင် ကာဒါယ် နီ ဟဲ့ မိုဝ်း ဒူအီ ကိူန်, အီ တူ မိုဝ်း ဒီ လုတ့် မာဆေ, ယီ ဟဲ့ ကာဒုး ဒီ ယမ်. ဒေါ ဂုဝ် အာကန့် ဟဲ့ ငဝ်း ဝါ အန် အီ စိူဝ် အာဘဲ. ဟဲ့ ဟွတ့်, ဂေ ဟဲ့ ငဝ်း အာဆာခါရာ အီ မုး ဂွန် အာဘေရေက် တွိုန် ဒေါ ကွယ် အန် ဒီ ကာတဲ ကာစှူင့် လှူ ဂါယ် ဟုဝ် ဇဝ်ဖြာ တွိုန်. စုး ဆိန့် အာဘဲ တီ ကော ဇမ် အာဆာခါရာ, မှာပ် ဂေ တီ ဒွန် အီ, ဘေ လုဝ် ခမ် တူတ့်.
36 အုဝ် တဝ်း အာခ်ု ဒီ ဘေ. မှာပ် ဇိုဝ် တီ ဒွန် မျုဝ်, ဘေ ဒူအီ ဇာတ် နီ လုဝ် ခမ် တူတ့်.”
37 ဇဝ် ယေဆူ ဟဲ့ ဟွတ့် ကာလာင် ဂြုဝ်း ဇိုဝ် တီ လွင် ဂေ ဒူအီ ညိုင်ရာင် ဘွတ်, အန် ဝီ ကာလာင် ဂြုဝ်း လွင် ဂေ ဒူအီ ခဲင် မိူင် ယေရူဆာလဲမ်. အန် တဝ်း, “အိုယ် ဘေ ဒူအီ ခဲင် မိူင် ယေရူဆာလဲမ်, ဘေ မုး ဒူအီ အီ ဟဲ့ ငဝ်း အာဆာက် ဂေ ဒူအီ အီ ဘျာန် ဂြုဝ်း ဇဝ်ဖြာ. ဘော ဂေ ဒူအီ ပီ ရဝ်း ပီ တိုယ် ဇဝ်ဖြာ ဒီ ဘေ, ဘေ ဟဲ့ ဒိုဝ်း မာဝ်, ဝိုန့် ဒီ ဂေ တဲး ဂေ ယမ်. ဘဲန် ဇေန့် ဘဲန် ဇေန့် အုဝ် ဟဲ့ ထေဝ် ဒီ ဒဲ့ ဘေ တး ဒီ အုဝ်, တဲး န့ ပီ မာအျီန် ဒဲ့ ဒီ မာလှိုမ် ဂွန် အန်. ဘေ ယီ တူ ခမ်, တူ ညှိုမ် အုဝ်.
38 နာ အာတ့် ဟာဝ်, ဘေ ဒီ ဘော ယိုဝ်, ဟုဝ် ဇဝ်ဖြာ ဒီ ကာပျာတ့် လိုဝ်, ဘော ရာမ် တူတ့်.
39 အုဝ် မိူဝ် တဝ်း ဒီ ဘေ ဒေါ တီ နီ, အာဝ် လှေန့် ဘေ အာဝ် ဟူ ပွိုန် ဒီ ဝီ ယိုဝ် အုဝ်. ဟီ ဇမ် အာခြာဝ် ဒီ ဝီ တး ဇမ် အုဝ် ဒူင် ကွယ် ဘေ, ဘေ ဒီ ဘော ရွုး အုဝ် တဝ်း, ‘အိူပ် အန် ဇဝ် ပီ တိုယ် ဇဝ်ဖြာ.’”

MAT 24
1 ဝါယ် အန် တီ ဇဝ် ယေဆူ ဝီ လေး ခဲင် ဝဲင် ဟုဝ် ဇဝ်ဖြာ. ဒေါ ဟာဝ် အန် ပေါ အူ ပ့လုဝ့်, ဂေ ဒီဘဲ အန် ဝီ တး ဒီ အန်, တဲး အန် ယွတ် ဟုဝ် ဘဲန် မျုဝ် ဘဲန် မျုဝ် အီ ကွယ် ရူပ် ဟုဝ် ဇဝ်ဖြာ.
2 ဇဝ် ယေဆူ ဝီ တဝ်း, “ဟဲ့ မုး, ဟုဝ် ဘဲန် မျုဝ် ဘဲန် မျုဝ် ပီ ဆမ် ဂေ, ဟဲ့ တာင် ဘော စှိတ်. အုဝ် ယီ တဝ်း အာခ်ု ဒီ ဘေ, န့ ဒီ လိုဝ် တူတ့်. မာဝ် ဂေ နီ, ဂေ ဒီ ပျာတ့် ဝဲန် တူတ့်. မာဝ် အူ ဘူင့် မိူဝ် အာဝ် ဟူ ဝီ ကွယ် ဒူင် ကွယ် ဘြိမ် အန်.”
3 ဝါယ် အန် တီ ဇဝ် ယေဆူ ဝီ ဟာဝ် ဇမ် ဒဲင် နွန် ဟေ နာမန်. ဒေါ ကွယ် အန် ဒီ နွန် တီ, ဂေ ဒီဘဲ အန် ဝီ တး ကာလာင် ဂြုဝ်း ဒီ အန် ဒေါ တူ မိုဝ်း အီ ဟဝ် ထူမ်. ဂေ တဝ်း, “တဲး မဲ ကာလာင် ဒီ ယေ, ပန် မှဝ် ဂေ ဒီ ဘူင် တဲး ဟုဝ် ဇဝ်ဖြာ ကာပျာတ့် လိုဝ်.း လက်ဆာနာ ပါယ် မှဝ် အီ တဲး ယေ နပ် လွင် အာခြာဝ် ဒီ ဝီ တး လူင် မဲ ဒဲင် ကာဒါယ် နီ ဘော လွင် ဟဲ့ ကာတတ် ဒီ ဇမ် ပန် ဒီ တူတ့် ဇာတ် နီ.း”
4 ဇဝ် ယေဆူ ဝီ တဝ်း, “ဘေ လုဝ် ဆာဒိက်, ကွဲ့ တဲး အီ ပွိုန် ဒီ ကာလုဝ် ဘေ.
5 န့ ဒီ မိုဝ်း ဘဲန် ဝီ ဘဲန် ဝီ, ဂေ ဒီ တး ဂါဝ် ပွုန် အုဝ်. ဂေ ဒီ ဘော တဝ်း, ‘အုဝ် ဟဲ့ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.’ ပါယ် တီ ဂေ ဒူအီ ကိူန် ဒီ ကာလိုပ် ဒီ ညှိုမ် ဂြုဝ်း ပီ ကာလုဝ် ဂေ.
6 ဘေ ဒီ ဘော ယိုဝ် ဆာဒါင် ဘဲန် မျုဝ် ဘဲန် မျုဝ် လွင် ဂေ ဒူအီ လာယ် ကာဂုဝ်း, ဘော လွင် ဂေ ဒူအီ အီ တဝ်း ဒီ ကာဂုဝ်း ဒီ အီ ဟဝ်. ဒေါ အန် တီ ဘေ ယီ လုဝ် ဆာဒိက်, ကွဲ့ တဲး ဘေ ယုဝ်. န့ ဒီ ဘော ဘဲန် ဇိုဝ် တီ ဒွန် မျုဝ်, ယီ ညှမ် ဇမ် အာခြာဝ် ဒီ တူတ့် ဇာတ် နီ.
7 န့ ဒီ မိုဝ်း အာမျုဝ် ဒူအီ အူ မျုဝ်, ဒီ ဝီ ဘဲန် ရန်ဆူ ဂေ ဒူအီ ပေါ အူ မျုဝ်. ဘော ခုန်ဒီခမ် အူ ကာဒင် ဒီ ဝီ ကာဂုဝ်း ဒီ ခုန်ဒီခမ် ပေါ အူ ကာဒင်. ဒေါ အန် တီ န့ ဒီ ဘော မိုဝ်း ဒူအီ ဘဲန် ပ့လုဝ့် ဘဲန် ပ့လုဝ့်, ဂေ ဒီ အေတ့် ပီ ဒီ ဟူမ်. ဘော မာအိမ် ဒီယေန့် ဘဲန် ပ့လုဝ့် ဘဲန် ပ့လုဝ့်.
8 ဆေ ဒူအီ ကာဒုး ဒုက် ဇိုဝ် တီ ဒွန် မျုဝ်, န့ ဘော ပီ အီဘိုန့် အီ မိုဝ်း ဆဝ် ဒီ ဂွိုတ် ဂွန်.
9 အာခြာဝ် ဒေါ အန် တီ ဂေ ဒီ ဘော မှေတ့် ဘေ, အာပ် ဘေ ဒီ ဒါ တာင်, တဲး ဘော ဘေ ခမ် ဒုက် ဘဲန် မျုဝ် ဘဲန် မျုဝ်, တဲး ဂေ ငဝ်း ယမ် ဘော ဘေ. ကူပ် ညှိုမ် ဘေ ဒီ အုဝ်, ဂေ ဒူအီ ဒွန် မျုဝ် ဒီ ဘော ဇွင့် ဘေ.
10 ပန် ဒီ ဇမ် အာခြာဝ် အန် တီ, န့ ဒီ မိုဝ်း ဒူအီ အီ ညှိုမ် အုဝ်, ဂေ ကိူန် ဒီ ဘော ဝဲန် အုဝ်, တူ ခမ် ဒုက် ဇိုဝ် တီ. ဂေ ဒူအီ တီ, ဂေ ဒီ လာယ် ရူ, ဒီ လာယ် ဖျာက် ဒီ အာတ့် ဒါ တာင်.
11 န့ ဒီ ဘော မိုဝ်း ဒူအီ ကိူန်, ဂေ ဒီ ကာလုဝ် ဒီ တဝ်း, ဂေ မုး ဒူအီ အီ ဘျာန် ဂြုဝ်း ဇဝ်ဖြာ. ဘော ဒူအီ ကိူန် ကာလိုပ် ဒီ ညှိုမ် ဂေ.
12 ဂေ ဒူအီ ဟာယ် ဂေ ဝဲ ကိူန် လွှိုမ် ခါ အာတ့်. ခုဝ်, ဂေ ဒူအီ အာဝ် ဟူ နပ် ဒီ လာယ် ရွက့် ပီ ခါ အာတ့်.
13 အာဆေ ယီ မိုဝ်း နဝ်း မန် ဘော ခမ် တူတ့် ဒွန် မျုဝ်, တဲး ဇာတ် တီ ကော တူတ့်, ဇဝ်ဖြာ ဒီ ချွတ် အာဆာက် အန်.
14 ဂေ ဒူအီ တီ ဒီ ကာလာင် လွင် ဇဝ်ဖြာ ဒီ အိုပ် ကာဒါယ်, တဲး ဒူအီ ဘဲန် နဝ်း ဒါခိုယ်, တဲး ဒွန် အီ ဒဲင် ကာဒါယ် ပွိုန် ဒီ ထူမ်. ဆေ ဒူအီ ဒွန် မျုဝ် ဟီ နပ် လွင် အန် တီ, ဇာတ် နီ ဒီ တူတ့်.
15 န့ ဒီ ဘော မိုဝ်း ကြုဝ် အီ မွှိုမ် ယုဝ်, အီ တဲး တူတ့် ဒွန် မျုဝ် ကာပျာတ့် လိုဝ်. ဆေ ဘေ ယိုဝ် အီ ဘ့လေး ကြုဝ် တီ ခဲင် ဒူင် ဘွတ်, ဘေ လုဝ် တဝ် ဟာဝ် ပေါ ပ့လုဝ့်.” ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာဒါနေလ, အီ ကွယ် ဒေါ မွိုန်, အန် ဟဲ့ ဒွိုမ် ဒဲမ် လွင် အန် တီ တဝ်း, “အာဆေ တိး လွင် အန် တီ လုဝ် ဆာဒိက်, တဲး လွင် ဒါင် အန် လိုဝ်း.”
16 ဇဝ် ယေဆူ တဝ်း, “ဆေ ဘေ ယိုဝ် ကြုဝ် တီ, ဘေ အီ ကွယ် ခဲင် အိူင် ယူဒါ လုဝ် တဝ် ဟာဝ် ဒဲင် နွန်.
17 ဆေ ဒူအီ ကွယ် နာ ဒဲင် ကာင် အန်,a ဆေ အန် လူင်, ကွဲ့ တဲး အန် ဝီ လိုပ် ခဲင် ကာင်, ဒိုဝ်း ကြုဝ် အန် အီ ကွယ် ခဲင် ကာင်. တဲး အန် တဝ် ဟာဝ် အူ ဇေန့်.
18 အာဆေ ကွယ် ခဲင် မာန်, ကွဲ့ တဲး အန် ဝေန့် ခဲင် ကာင် အန်, ဒိုဝ်း ဆီတုဝ် အန်.
19 ဆေ န့ မိုဝ်း အီဘိုန့် အီ တူ အး ဘော အီဘိုန့် အီ မိုဝ်း ဂွန် အာင အီ ဆီ ပူ ဒီ မာ အန်, ဂေ ဒီ ကာဒုး ဒုက် တာင်.
20 ဘေ ယီ လုဝ် ဆာခိုဝ်, ကွဲ့ တဲး ဒုက် တာင် ဇိုဝ် တီ တး ဒေါ မုး အာခြာဝ် ဂတ် ဂျီတ်, ကွဲ့ တဲး န့ မုး ဆီငဲ ဒီလှဝ်.
21 အူ ဆိန့် ဒေါ ဂုဝ် အန်, ဒေါ ဘူင် ဘ့လေး ဇဝ်ဖြာ ကာဒါယ် ကော ဇမ် အာတိုဝ်, န့ တူ ဒွိုမ် မိုဝ်း ဒုက် တာင် ဇိုဝ် တီ ဒဲင် ကာဒါယ် နီ. ဟီ ဟွတ့် ဝါယ် အန် တီ န့ မိူဝ် တူ ဝီ မိုဝ်း ဒုက် ဇိုဝ် တီ ဒေါ မှဝ်.
22 ဆေ ဇဝ်ဖြာ တူ တဲး ဒုက် ဇိုဝ် တီ ဝီ စေဝ် ဟွတ့်, န့ တူ ဝီ မိုဝ်း အာဆေ အီ ဒီ လွတ် ယမ်. ကူပ် မိုဝ်း ဂေ ဒူအီ ပီ ရဝ်း ဇဝ်ဖြာ, ဇဝ်ဖြာ တူ တဲး ဒုက် တာင် တီ ကွယ် လှေန့်.
23 ဒေါ အန် တီ ဆေ န့ မိုဝ်း ဒူအီ အီ တဝ်း ဒီ ဘေ, ‘ယွတ် နာ နီ, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ ဟဲ့ ကွယ် ဒီ နီ,’ ဘေ ကွဲ့ ညှိုမ် ဂြုဝ်း တီ. ဆေ ဂေ ဘော တဝ်း, ‘အန် ဇဝ် ကွယ် နာ ဒွယ်,’ ကွဲ့ ညှိုမ် ဂြုဝ်း တီ.
24 န့ ဒီ မိုဝ်း ဒူအီ, ဂေ ကာလုဝ် ဒီ တဝ်း, ဂေ မုး ဒူအီ ဒီ ချွတ် အာဆာက် အီ. ဂေ ဒီ ဘော ကာလုဝ် ဒီ တဝ်း, ဂေ မုး ဒူအီ အီ ဘျာန် ဂြုဝ်း ဇဝ်ဖြာ. ဂေ ဒီ ဘော ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်. ဂေ ဘော ထေဝ် ဒီ ကာလုဝ် ဒီ ဂေ ဒူအီ ပီ ရဝ်း ဇဝ်ဖြာ. ဂေ ယီ တူ ပဲ ဒီ ဘူင် တဲး ဂေ ညှိုမ် ဂြုဝ်း ပီ ကာလုဝ် ဂေ တီ.
25 ဆေ န့ ဟီ ဇမ် အာခြာဝ် ပီ တဝ်း အုဝ် တီ, ဘေ ဒီ ဘော နပ်, ကူပ် ဟဲ့ ဟွတ့် ခဲ အုဝ် ဒီ ဘေ လွင် အန် တီ.
26 ခုဝ် အန် တီ ဆေ န့ ဒီ မိုဝ်း ဒူအီ အီ တဝ်း, ‘အန် ဇဝ် အီ ချွတ် အေ, အန် ဟဲ့ တး ကွယ် ခဲင် ပြဲ ကာဟဝ်း,’ ဘေ ကွဲ့ ဟာဝ် ယွတ်. ဆေ န့ ဘော မိုဝ်း ဒူအီ တဝ်း, ‘အန် ဇဝ် ဟဲ့ တး ကွယ် ခဲင် ကာင်, ခဲင် ဟူင် အိတ်,’ ကွဲ့ ညှိုမ် ဂြုဝ်း တီ.
27 ဆေ အုဝ် အီ ဟဲ့ ဘဲန် ဂွန် ဒူအီ ဒီ ဝီ တး လူင် ဒဲင် ကာဒါယ် နီ, န့ ဒီ ပီ ပ့လ မ့ပ့လေတ့်, အီ တး နာ လေး ဆီငဲ, ဝီ ဟာဝ် ဇမ် နာ ဂေတ့် ဆီငဲ, တဲး အီ ယိုဝ် ဆီချာ.
28 န့ ဘော ပီ ဒူအီ အီ ယိုဝ် မာလင်ဒါ. ဂေ ဟဲ့ နပ်, ဆေ န့ မိုဝ်း ဒုဝ် အီ ယမ် ဒီ မှဝ်, ဂေ မာလင်ဒါ ဒီ တး ကာဇု ဒူင် တီ, ဟူမ်.
29 ဆေ ဂေ ဒူအီ ဒဲင် ကာဒါယ် ဟီ ဟွတ့် ဇမ် ဒုက် တာင် တီ, အူ ဇေန့် န့ ဒီ ဘော ဘဲန် ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အီ ဟဲ့ တဝ်း, ‘ဆီငဲ ဒီ အပ် ဝွင့်. ဘော မာဂျီန် အာဝ် ဟူ မိုဝ်း ဘ့လာင် အန်. ဘော ဆီမန့် ဒီ ရး စုဝ်း ခဲင် ဘ့လေန့်. ဘော ပွုန် အီ တဲး ဆီမန့် ကွယ် ခဲင် ဘ့လေန့် အာဝ် ဟူ ပီ ဘြိမ်. ခုဝ်, န့ ဒီယုး ဒီ ယေန့် တူတ့်.’
30 ဒေါ အန် တီ အုဝ် အီ ဟဲ့ ဘဲန် ဂွန် ဒူအီ, အုဝ် ဒီ ကာပ့လုး ခဲင် ဘ့လေန့်. ဂေ ဒူအီ အီ ကွယ် ဒဲင် ကာဒါယ် ဒွန် မျုဝ်, ဂေ ဒီ ဘဲန် နဝ်း က့လိုဝ်. ဂေ ဒီ ဘော ယိုဝ် အုဝ် အီ ဟဲ့ ဘဲန် ဂွန် ဒူအီ, ဒေါ ကွယ် အုဝ် ခဲင် န့အု, ဝီ တး လူင် ဒဲင် ကာဒါယ်. ဂေ ဒီ ဘော ယိုဝ် ပွုန် ဘော အာဖုင် ဒင်ခုဝ် အုဝ် အီ တာင် ကာဆဝ်.
31 အုဝ် ဒီ ဘော တိုယ် အာမူ အာမာတ် အုဝ်, တဲး ဂေ ဘုတ် ဝဝ် နိုင် မာပဲ, တဲး န့ ဟမ် တာင်, တဲး ဂေ ဒဲ့ ဒူအီ ပီ ရဝ်း ဇဝ်ဖြာ, တဲး ဂေ တး ဒွန် နာ ဒွန် ပ့လုဝ့် ဖွုန် ဘ့လာက် နာ တူင့် ဆိူတ် ဒဲင် ကာဒါယ် ဘော နာ တူင့် ဆိူတ် ခဲင် ဂါင်ဟြာဝ်, တဲး ဂေ တး ကာဇု ဒူင် ကွယ် အုဝ်.
32 တဲး ဘေ ယွတ် ဟေ ဒီပူ, တဲး န့ ဘဲန် အူဖာမာ ဒီ ဘေ, တဲး ဘေ ဟေန် ဒီ အန်. ဆေ ဘေ ယိုဝ် ဟေ ဒီပူ ဒီ န့လုဝ်း, ဘေ ဘော နပ်, ဂ့လာယ် ဒီ တး.
33 န့ ဘော ပါယ် တီ. ဆေ ဘေ ယိုဝ် န့ ဟဲ့ ဘဲန် ပီ တဝ်း အုဝ်, ဘေ ဘော နပ်, အုဝ် ဟဲ့ ကာတတ် ဒီ ဝီ တး. န့ ပီ, အုဝ် ဟဲ့ ကွယ် ဒီ အာတ့် မာလုဝ်း.
34 အုဝ် တဝ်း အာခ်ု ဒီ ဘေ. ဇာတ် နီ တူ တူတ့် အာတ့် ဒီ ဘဲန် တူတ့် ဒွန် မျုဝ် ပီ တဝ်း အုဝ် ဒီ ဘေ ဒေါ တီ နီ.
35 ဘော ဘ့လေန့် ဘော ကာဒါယ် ဒီ ဟြာယ် တူတ့်. ဂြုဝ်း ပီ ကာလာင် အုဝ် ယီ တူ ဟြာယ် ဒေါ မှဝ်. န့ ဒီ ကွယ် ဆေဆေ.
36 ပန် ဒီ ဝီ တး အုဝ်, အာဝ် မိုဝ်း ဒူအီ အီ နပ် ဆီချာ လွင် ဆီငဲ အန်, နာရီ အန်. ဘော ဂေ အာမူ အာမာတ် ဇဝ်ဖြာ အီ ကွယ် ဂါင်ဟြာဝ်, ဘော ဂွန် ဇဝ်ဖြာ မိူဝ် တူ နပ်. မီ ဇဝ်ဖြာ အီ နပ် ဒေါ မှဝ် န့ ဒီ ဘဲန် ပီ တဝ်း အုဝ်.
37 ဆေ အုဝ် အီ ဟဲ့ ဘဲန် ဂွန် ဒူအီ ဒီ ဝီ တး လူင် ဒဲင် ကာဒါယ်, န့ ပီ ဒေါ မုး ဇာတ် ဒါ အာနုဝ် ဒေါ မွိုန် တွိုန်.
38 ခုဝ်, ဒေါ မုး ဇာတ် အာနုဝ် တွိုန်, အာတ့် မိုဝ်း အိုမ် တာင် အီ မ့ပုန် ကာဒါယ်, ဂေ ဒူအီ ဟူမ် ဒါခိုယ်. ဂေ ဘော လာယ် လာယ်, လာယ် ခတ်, တဲး န့ ကော ဇမ် ဆီငဲ ဒေါ လိုပ် အာနုဝ် ခဲင် ရိုဝ် ဆင်ဖုဝ် တာင် တွိုန်.
39 ဂေ မိူဝ် တူ နပ်, န့ ဒီ ပါယ် မှဝ်. ဒေါ တး အိုမ်, မ့ပုန် ကာဒါယ်, ဂေ ဘော ယမ် အူ ဇေန့်. ပန် ဒီ ဝီ တး လူင် အုဝ်, အီ ဟဲ့ ဘဲန် ဂွန် ဒူအီ ဒဲင် ကာဒါယ် နီ, န့ ဒီ ဘော ပါယ် တီ. ဂေ ဒူအီ မိူဝ် ဒီ ဇမ် ဒုက် အူ ဇေန့်.
40 ဒေါ အန် တီ န့ ဒီ မိုဝ်း ဒူအီ အာ ဝီ ဘူင် မာန်. ဇဝ်ဖြာ ဒီ တဲး အူ ဝီ ဟုဝ့် ဂါင်ဟြာဝ်. ပေါ အူ ဝီ ယီ ကွယ် နာ ပန်.
41 န့ ဒီ ဘော မိုဝ်း အီဘိုန့် အာ ဝီ အီ ကွယ် အူ ပ့လုဝ့်, ကြိတ် ခါမုန်. ဇဝ်ဖြာ ဒီ ဒိုဝ်း အူ ဝီ, ဝီ အုန် ပေါ အူ ဝီ.
42 ခုဝ် အန် တီ ဘေ လုဝ် ဘ်ု ဆာဒိက် ဆေဆေ, ကူပ် တူ နပ် ဘေ ဒေါ မှဝ် အန် ဇဝ် ဒီ တး.
43 တဲး ဘေ နပ် ဆီချာ. ဆေ န့ မိုဝ်း ဒါ ကာညာ ကာင်, ဆေ အန် နပ် အာခြာဝ် ဒီ တး ဒါ ပြာ လိုပ် ကာင် အန်, အန် ဒီ ဘော ခြဲ ဒါ ပြာ, တူ တဲး ဒါ ပြာ ပွိုန် ဒီ လိုပ် ပြာ ခဲင် ကာင် အန်.
44 ပါယ် တီ, ဘော ဘေ လုဝ် ဘ်ု ဆေဆေ. ခုဝ်, ဘော အုဝ် အီ ဟဲ့ ဘဲန် ဂွန် ဒူအီ, အုဝ် ဒီ ဝီ တး အာခြာဝ် ပီ တူ ထာင် ဘေ.
45 ခုဝ်, ဆေ န့ မိုဝ်း ဒါ ကာညာ အူ ဝီ, အန် တဝ်း ဒီ ဟာဝ် ပေါ အူ ပ့လုဝ့်, အန် ဟဲ့ စ်ု ဒဲစေန့် အန် အူ ဝီ ယွတ် မဲန် ဂေ ဒဲစေန့် အန် ဒွန် ဝီ, ဆေ အန် ဒွါ ပီ ဒီ ဟူမ် ဒီ ဂေ ဒေါ လုဝ် ဂေ ပီ ဒီ ဟူမ်, ဒဲစေန့် တီ ဟဲ့ ဘူင် နာ မှာန်, နာ မွှိုမ်.
46 ဆေ ဒါ ကာညာ အန် ဝီ တး, ဝီ ယိုဝ် အန် ဘူင် ဆီချာ ပီ လုဝ် ဘူင် အန်, န့ ဒီ ဘဲန် နာ မွှိုမ် ဒီ အန်.
47 အုဝ် တဝ်း အာခ်ု ဒီ ဘေ, ဒါ ကာညာ အန် ဒီ ဝီ တဲး ဒဲစေန့် တီ အိုပ် တူတ့် ကြုဝ်ကြာမ် အန်.
48 ဆေ ဒဲစေန့် တွိုန် ယီ တူ မွှိုမ်. ဆေ အန် တဝ်း, ‘အုဝ် ဟဲ့ နပ်, ဒါ ကာညာ အုဝ် ဒီ ကွယ် လှေန့်, ညှမ် ငှိုယ် ဒီ ဝီ တး ဇမ် ဒီ နီ,’
49 ဟဲ့ ဟွတ့် အန် ဒီ ဘော မး ဂိုက် အန် အီ မုး ဒဲစေန့် ပီ အန်. အန် ဘော ဟူမ် တာင်, ဒျီင် ပဝ်း, ကွယ် ရိုမ် ဒူပ် ဂိုက် အန် အီ တူ မွှိုမ်.
50 ပန် တီ ဒါ ကာညာ ဒီ တး ဒေါ တူ ထာင် အန်. န့ ဒီ ဘော မုး အာခြာဝ် တူ နှဝ့် န့ဒဝ့် အန် ဒီ တး.
51 ဒေါ အန် တီ ဒါ ကာညာ တွိုန် ဒီ ဘော ငဝ်း အာဆာက် အန်, ဒဲပ် ဒုဝ် အန် တဲး န့ ကာပျာတ့် ဘော ခြွင့် အုန် အန် ဒူင် ကွယ် ဂေ ဒူအီ အီ ညိုင်ရာင် ပီမွှိုမ် ဂေ. ဒူင် တီ ဒွန် အီ ဒီ ဘော ယာမ် တာင်. ကုင်ကာပ် ဂေ ဘော ကာဒွယ် ကူပ် ယုဝ် ဂေ.” ခဲ့ တီ ဇဝ် ယေဆူ ကာလာင် ဒီ ဒီဘဲ အန် လွင် အာခြာဝ် ဒီ တူတ့် ဇာတ် နီ.

MAT 25
1 ဝါယ် အန် တီ ဇဝ် ယေဆူ ဝီ ခဲ အူဖာမာ. အန် တဝ်း, “ပန် ဒီ ဇမ် အာခြာဝ် ဒီ တူတ့် ဇာတ် နီ, ပန် ဒီ တး ဇဝ်ဖြာ အိုပ် ကာဒါယ်, န့ ဒီ ပီ ဘ့လွယ် ခတ်. န့ ပီ, န့ မိုဝ်း ဒီဘျာ ဂိုဝ် ဝီ. ဂေ ဒိုဝ်း ငဝ် အွမ်a ဂေ, တဝ်း ဒီ ဟာဝ် ရွုး ကာညူမ်.
2 ဒီဘျာ ဂိုဝ် ဝီ တွိုန် ယီ မိုဝ်း ဖန် ဝီ အီ မိုဝ်း အာငျာန်. ဖန် ဝီ တူ မိုဝ်း အာငျာန်.
3 ဂေ ဖန် ဝီ အီ တူ မိုဝ်း အာငျာန် တွိုန်, ဂေ ဒိုဝ်း ငဝ် အွမ် ဂေ. ဂေ ယီ ပိဝ် ဒီ ဂူင့် နာမန်.
4 ဂေ ဒီဘျာ အီ မိုဝ်း အာငျာန်, ဂေ ယီ ဂူင့် ဘော ငဝ် အွမ် ဘော နာမန် ပီ ဟပ် ဂေ ခဲင် ကာပဝ်.
5 ယီ လှေန့်, ကာညူမ် တူ တး. ခုဝ်, ဂေ ဒွန် အီ ဝီ ဘဲန် ဆီ အိတ်, ဘော ပွိုန် ဒီ အိတ် ဆီချာ.
6 ခဲင် မှိုဝ် ကာတဲ ဆွိုမ် ဂေ ယီ ယိုဝ် အီ ဒတ် တဝ်း, ‘ကာညူမ် ဟဲ့ တး, တဲး ဘေ လေး ဒူင် ကွယ် ဘေ, ဟာဝ် ရွုး ကာညူမ်.’
7 ဒေါ အန် တီ ဂေ ဒီဘျာ ဂိုဝ် ဝီ ဝီ န့ဆိုဝ်း, ဝီ ကပ် ဆဲ ငဝ် အွမ်, တဲး ငဝ် ဝီ ဘ့လာင်.
8 ဂေ အီ တူ မိုဝ်း အာငျာန် ယီ တဝ်း ဒီ ဂေ အီ မိုဝ်း အာငျာန်, ‘မှာန့်, တဲး ဘေ ဒွါ နာမန် ဘေ ခေါ အီ စဲက်. ငဝ် အွမ် ယေ ဟဲ့ ရိန် ဒီ ယတ်.’
9 ဂေ ဝီ တဝ်း, ‘အာဝ် ပွိုန် ဒွါ, ယုဝ် နာမန် ယေ တူ ဂ့လိုမ် ဘော ယေ ဘော ဘေ. တဲး ဘေ ဟာဝ် စိုဝ်း ဒီ ဒူအီ ယွင့် အာဒါ ဘေ.’
10 ဒေါ ဟာဝ် စိုဝ်း ဂေ နာမန် တီ, ကာညူမ် တွိုန် ဘော တး. ဂေ ဒီဘျာ အီ နှဝ့် အန်, ဂေ ဝီ ဟာဝ် ဒူပ် အန်, တဲး ဂေ ဟာဝ် ဇမ် ခဲင် ကာင် ဟူမ် ဂေ ဘ့လွယ် ခတ်. ဂေ ဟဲ့ ဟွတ့် လိုပ် ခဲင် ကာင်, ဂေ ဝီ ကာဘိတ် မာလုဝ်း.
11 ဝါယ် အန် တီ ဒီဘျာ ဂေ အီ ဟာဝ် စိုဝ်း နာမန် တွိုန် ဘော ဝီ တး. ဂေ ဒဲ့ တဝ်း, ‘ဒါ, တဲး မဲ ဝိုဝ်း မာလုဝ်း, တဲး ဘော ယေ ပွိုန် ဒီ လိုပ်.’
12 ဒါ ကာညာ ကာင် ယီ တဝ်း, ‘အုဝ် တဝ်း အာခ်ု ဒီ ဘေ. အုဝ် တူ နပ် ဘေ.’
13 ခုဝ် န့ ပါယ် တီ, ဘေ လုဝ် ဘ်ု ဆေဆေ ကူပ် တူ နပ် ဘေ ပန် မှဝ် အုဝ် ဒီ ဝီ တး.” ခဲ့ တီ ဇဝ် ယေဆူ ခဲ လွင် ဒီဘျာ ဂိုဝ် ဝီ တွိုန်.
14 ပေါ အူ ဇေန့် ဇဝ် ယေဆူ ကာလာင် အူဖာမာ. အန် တဝ်း, “ပန် ဒီ တး အိုပ် ဇဝ်ဖြာ ကာဒါယ် နီ, န့ ဘော ပီ ဒူအီ အူ ဝီ, အီ ဟာဝ် ပေါ အူ ပ့လုဝ့် တဝ်း ဒီ ကွယ် လှေန့်. ဒူအီ တီ, အန် ဝီ ဒဲ့ ဒဲစေန့် အန်, တဝ်း ဒီ တဲး ဂေ လိုမ်လာ ကြုဝ်ကြာမ် အန်.
15 ဒူအီ အူ ဝီ, အန် ဒွါ ရွိုန် ဖန် ထာလေန်. (န့ မုး ရွိုန် ဇဲတ် အူ မာယဝ်း ဒီ အူယ် ဂိုဝ် ဒီ ဒဝ် ဆ). ပေါ အူ ဝီ အန် ဒွါ အာ ထာလေန်. (န့ မုး ရွိုန် ဇဲတ် ဖန် ဂိုဝ် ဒီ ဖွုန် ဆ). ပေါ အူ ဝီ အန် ဒွါ အူ ထာလေန် (န့ မုး အာ ဂိုဝ် ဒီ ဘူ ဆ). အန် ဒွါ ရွိုန် တီ ဒီ အူယ် ဝီ တီ, တဲး န့ ဒူပ် ခဲ့ ပဲ ဂေ ဒီ ဘူင် တဲး န့ မိုဝ်း အျီင် အန်. ဒါ ကာညာ ဟဲ့ ဟွတ့် ဒွါ ရွိုန် အန် တီ, အန် ဝီ ဟာဝ် ပေါ အူ ပ့လုဝ့်.
16 ဝါယ် အန် တီ ဒူအီ တွိုန်, အီ ဟဲ့ ပွိုန် ရွိုန် ဒါ ကာညာ အန် ဖန် ထာလေန် တွိုန်, အန် ဝီ ဟာဝ် အူ ဇေန့်, လာယ် ကာစိုဝ်း ကာယွင့်, တဲး ရွိုန် အန် မိုဝ်း အာမျာတ်, တဲး န့ ဘဲန် ဂိုဝ် ထာလေန်.
17 ဘော ဒူအီ အီ ဟဲ့ ပွိုန် အာ ထာလေန်, အန် ဝီ ဘူင်, တဲး ရွိုန် အန် မိုဝ်း အာမျာတ်, တဲး န့ ဘဲန် ဖွုန် ထာလေန်.
18 န့ ယီ မုး ဒူအီ တွိုန်, အီ ဟဲ့ ပွိုန် အူ ထာလေန်. အန် ဟာဝ် ဂိုဝ်း ကာဒဝ်, ဒိပ် အုန် ရွိုန် ဒါ ကာညာ အန် ခဲင် ကာဒဝ် တီ.
19 ဝါယ် ဟဲ့ လှေန့် ကာဆဝ်, ဒါ ကာညာ တွိုန် ဝီ တး, တဝ်း ဒီ ယွတ် ခဲ့ ပီ ပွိုန် ဂေ.
20 ဒေါ အန် တီ ဒူအီ အီ ဟဲ့ ပွိုန် ရွိုန် ဖန် ထာလေန် တွိုန်, အန် တး ဒူင် ကွယ် ဒါ ကာညာ, ဝီ ဘျ ဒီ အန် ဘော ဖန် ထာလေန် ပီ ပွိုန် အန်. အန် တဝ်း, ‘မဲ ဇဝ်, တဲး မဲ ယွတ်. မဲ ဒွါ ရွိုန် ဖန် ထာလေန် ဒီ အုဝ်. အုဝ် မိူဝ် ဟဲ့ ဘူင် တဲး အုဝ် ပွိုန် ပေါ ဖန် ထာလေန်.’
21 ဒါ ကာညာ တွိုန် ဝီ တဝ်း, ‘မဲ ဟဲ့ ဘူင် နာ မွှိုမ်. မဲ မုး ဒဲစေန့် အီ မွှိုမ်, အီ ဘူင် ဆီချာ ဒွန် မျုဝ်. မဲ ဟဲ့ လိုမ်လာ ယွတ် ကြုဝ် အီ တူ ကိူန်. အုဝ် ဒီ တဲး မဲ ဝီ လိုမ်လာ ယွတ် ကြုဝ် အုဝ် အီ ကိူန်. တဲး မဲ ဒါခိုယ် ပီ အုဝ် ဟဲ့ ဒါခိုယ်.’
22 ပန် တီ ဒူအီ တွိုန် အီ ဟဲ့ ပွိုန် ရွိုန် အာ ထာလေန်, အန် ဘော တး. ဘော အန် တဝ်း, ‘မဲ ဇဝ်, တဲး မဲ ယွတ်. မဲ ဟဲ့ ဒွါ ရွိုန် အာ ထာလေန် ဒီ အုဝ်. အုဝ် ဟဲ့ ဝီ ပွိုန် ပေါ အာ ထာလေန် အာမျာတ် အန်.’
23 ဒါ ကာညာ အန် ဝီ တဝ်း ဒီ အန်, ‘မဲ ဟဲ့ ဘူင် နာ မွှိုမ်. မဲ မုး ဒဲစေန့် အုဝ် အီ မွှိုမ်, အီ ဘူင် ဆီချာ ဒွန် မျုဝ်. မဲ ဟဲ့ လိုမ်လာ ကြုဝ် အုဝ် အီ တူ ကိူန်. အုဝ် ဒီ ဝီ တဲး မဲ လိုမ်လာ ယွတ် ကြုဝ် အုဝ် အီ ကိူန်. တဲး မဲ ဒါခိုယ် ပီ အုဝ် ဟဲ့ ဒါခိုယ်.’
24 ဝါယ် အန် တီ ဘော ဒူအီ အီ ဟဲ့ ပွိုန် ရွိုန် အူ ထာလေန် တွိုန် ဝီ တး. အန် တဝ်း, ‘မဲ ဇဝ်, အုဝ် ဟဲ့ နပ်, မဲ မုး ဒါ ကာညာ အီ မွှိုမ် ယုဝ်. မဲ ဆုဝ့် ငှုဝ် ပီ တူ ဆမ် မဲ. မဲ မိူဝ် ဂဲပ် ကာဇု ဘ့လေ ပီ တူ ရန့် မဲ.
25 ခုဝ်, အုဝ် ဟဲ့ ယုဝ် မဲ. အုဝ် ဒိုဝ်း ချြီင် ရွိုန် မဲ ခဲင် ကာဒဝ် ကာဒါယ်. နီ, အုဝ် ဟဲ့ ဝီ ဒိုဝ်း ကြုဝ် မဲ ဝီ ဒွါ ဝိဝ် ဒီ မဲ.’
26 ဒါ ကာညာ တွိုန် ယီ တဝ်း, ‘မဲ မုး ဒဲစေန့် အုဝ် အီ ဟာယ်, အီ ကြာန်. မဲ တဝ်း, မဲ ဟဲ့ နပ် လွင် ဆုဝ့် အုဝ် ငှုဝ် ပီ တူ ဆမ် အုဝ်.
27 ဆေ န့ မှာန် ပီ တဝ်း မဲ, ဒေါ ပွိုန် မဲ ရွိုန် အုဝ်, ဆေ မဲ ဘ့လေး ရွိုန် တီ, တဲး န့ လေး အျီင် အန်, ဒေါ ဝီ တး အုဝ် ဒီ နီ, အုဝ် ဒီ ဘော ပွိုန် ဘော ရွိုန် အုဝ် ဘော အျီင် အန်.’
28 ပန် တီ အန် တဝ်း ဒီ ဒဲစေန့် ပေါ အူ ဝီ, ‘မဲ ဒိုဝ်း ရွိုန် ပီ ပွိုန် ဒူအီ တီ, ဝီ ဒွါ ဒီ ဒူအီ အီ မိုဝ်း ရွိုန် ဂိုဝ် ထာလေန်.’
29 ဟဲ့ ဟွတ့်, ဒါ ကာညာ ဝီ တဝ်း ဒီ ဂေ ဒွန် အီ, ‘အုဝ် ဘူင် ပါယ် တီ, တဲး ဘေ နပ်, အာဆေ ဟဲ့ မိုဝ်း ဘဲန် မျုဝ် ဘဲန် မျုဝ်, အန် ဒီ ဝီ ပွိုန် ပေါ မ့ပွါ, တဲး အန် မိုဝ်း လွှိုမ် ခါ အာတ့်. အာဆေ ယီ တူ မိုဝ်း မာဆေ, ခဲ့ ပီ ထာင် အန်, အန် ဟဲ့ မိုဝ်း, အုဝ် ဒီ ဝီ ဒိုဝ်း ဘော အာတီ, ကွဲ့ ဟူ တဲး အန် မိုဝ်း မာဆေ.’
30 ဟဲ့ ဟွတ့် ကာလာင် ဂြုဝ်း တီ, ဒါ ကာညာ ဝီ စ်ု ဒဲစေန့် အန် အူ ဝီ, တဲး အန် ဝီ ဒိုဝ်း ဒဲစေန့် အီ တူ မွှိုမ်, ဝီ တိုယ် အန် လေး တ ဒူင် ကွယ် ဒါ ကာညာ အန်, တဲး အန် ယာမ်, ကွယ် ခဲင် အပ် ဝွင့်, တဲး ကုင်ကာပ် အန် ကော ကာဒွယ် ကူပ် ယုဝ် အန်.” ခဲ့ တီ ဇဝ် ယေဆူ ဟဲ့ ခဲ လွင် လုဝ် ဘူင် ပီ စ်ု ဇဝ်ဖြာ.
31 ဇဝ် ယေဆူ ဝီ တဝ်း, “ဆေ အုဝ် အီ ဟဲ့ ဘဲန် ဂွန် ဒူအီ ဒီ ဝီ တး လူင် ဒဲင် ကာဒါယ်, အုဝ် ဒီ ဘော မိုဝ်း အာဖုင် ဒင်ခုဝ်. ဂေ အာမူ အာမာတ် ဇဝ်ဖြာ ဂေ ဒီ ဘော ဒူပ် အုဝ်. အုဝ် ဒီ ဘော ကွယ် ဒဲင် မာလာင်, အိုပ် ဒူအီ. န့ ဘော မိုဝ်း အာဖုင် ဒင် ခုဝ် ဇဝ်ဖြာ အီ ကွယ် ရူပ် အုဝ်.
32 ဒေါ အန် တီ န့ ဒီ မိုဝ်း ဂေ ဒူအီ ဒွန် မျုဝ်, ဒွန် ခြိုဝ်, ဂေ တး ကာဇု ဒီ အာတ့် အုဝ်. အုဝ် ဒီ ဘော ကာယဝ်း ဒူအီ, တဲး န့ ပီ ဒူအီ ဟျီင် မာဘူ ဒီ ကာယဝ်း မာဘူ ဂါယ် မာပဲ.
33 ဆေ န့ မုး ဒူအီ အီ ပီ မာဘူ, အုဝ် ဒီ တဲး ဂေ ကွယ် ဘ့လာက် အာအး အုဝ်. ဆေ န့ မုး ဒူအီ အီ ပီ မာပဲ, ဂေ ဒီ ဘော ကွယ် ဘ့လာက် အာဂ အုဝ်.
34 န့ ဒီ ဘော ပီ အုဝ် မုး ခုန်ဒီခမ်. ခုန်ဒီခမ် တီ, အန် ဒီ ဘော တဝ်း ဒီ ဖိုင် ဒူအီ အီ ကွယ် ဘ့လာက် အာအး, ‘တဲး ဘေ တး ကာတတ် အုဝ်. ဘေ မုး ဒူအီ ပီ မွင့်ကာရာ ဒွါ ဂုန့် အုဝ်.’ အူ ဆိန့် ဒေါ ဘူင် ဇဝ်ဖြာ ကာဒါယ် နီ, အန် ဟဲ့ တဝ်း ဒီ တဲး ဘေ လိုပ် ခဲင် မိူင် ပီ အိုပ် အန်. ဒေါ တီ နီ ဘေ ပွိုန် ဒီ တး လိုပ် ခဲင် မိူင် တီ, တဲး နဝ်း ဘေ ဒါခိုယ် ကာဆဝ်, တဲး ဘေ ပီ ဒူအီ အီ ဟဲ့ ပ့လု ဂုန့် အန်.
35 ခုဝ်, ဒေါ ကာပြာန့် အုဝ် ပီ ဒီ ဟူမ်, ဘေ ဟဲ့ ဒွါ ပီ ဒီ ဟူမ် ဒီ အုဝ်. ဒေါ ဆီ ဒျီင် အုဝ် အိုမ်, ဘေ မိူဝ် ဟဲ့ ဒွါ. ဒေါ တး အုဝ် ဒူင် ကွယ် ဘေ, ဘဲန် ခဲတ့် ဘေ, ဘေ မိူဝ် ဟဲ့ ဘာင် အုဝ် လိုပ် ခဲင် ကာင် ဘေ.
36 ဒေါ တူ မိုဝ်း အုဝ် ခြိုင် ပီ ဒီ တာ, ဘေ ဟဲ့ ဒွါ ခြိုင် ဒီ အုဝ်. ဒေါ ဆဝ် အုဝ် ဘေ ဟဲ့ လိုမ်လာ အုဝ်. ဒေါ ကွယ် အုဝ် ခဲင် ကာပိုမ်, ဘေ ဟဲ့ တး ဘဲန် ဂိုက် အုဝ်.
37 ခုန်ဒီခမ် တွိုန် ဟီ ဟွတ့် တဝ်း ပါယ် တီ, ဂေ ဒူအီ မွှိုမ် တွိုန်, ဂေ ဒီ ဝီ တဝ်း ဒီ အန်, ‘မဲ ဇဝ်, ဒေါ မှဝ် မဲ ဟဲ့ ကာပြာန့် ပီ ဒီ ဟူမ်.း ဒေါ မှဝ် ယေ ဟဲ့ ဒွါ ပီ ဒီ ဟူမ် ဒီ မဲ.း ဒေါ မှဝ် မဲ ဟဲ့ ဆီ ဒျီင် အိုမ်, ယေ ဟဲ့ တဲး မဲ ဒျီင်.း
38 ဒေါ မှဝ် မဲ ဟဲ့ တး ဒူင် ကွယ် ယေ ဘဲန် ခဲတ့် ယေ.း ဒေါ မှဝ် ယေ ဟဲ့ ဘာင် မဲ လိုပ် ခဲင် ကာင် ယေ.း ယေ မိူဝ် တူ နပ် လွင် မဲ လုဝ် ခြိုင် ပီ ဒီ တာ, တူ နပ် ဒေါ မှဝ် ယေ ဟဲ့ ဒွါ ခြိုင် ဒီ မဲ.
39 ယေ မိူဝ် တူ နပ်, လွင် မဲ ဟဲ့ ဆဝ်, မဲ ဟဲ့ ကွယ် ခဲင် ကာပိုမ်. ယေ တူ နပ် ဒေါ မှဝ် ယေ ဟဲ့ တး, ဘဲန် ဂိုက် မဲ.’
40 ပန် တီ ခုန်ဒီခမ် ဒီ ဝီ တဝ်း, ‘အုဝ် တဝ်း အာခ်ု ဒီ ဘေ. ဆေ န့ မိုဝ်း ဒူအီ အီ ပီ ဝါ ဒွန် အီ, အန် ဘော ပီ ဝါ အုဝ်. ခဲ့ ပီ စွယ် ဘေ ဝါ အုဝ် ဇိုဝ် တီ, န့ ပီ ဘေ ဟဲ့ စွယ် အုဝ်.’
41 ခုန်ဒီခမ် ဟီ ဟွတ့် ကာလာင် ဇိုဝ် တီ, အန် ဒီ ဝီ တဝ်း ဒီ ဂေ အီ ကွယ် ဘ့လာက် အာဂ အန်, ‘ဟာဝ် လေး ဒူင် ကွယ် အုဝ်. အုဝ် ဟဲ့ တဲး ဘေ ခမ် ဝူတ်, တဲး ဘေ ကွယ် ခဲင် ငဝ် အီ တူ ယတ် ဒေါ မှဝ်. ဘော ဘုဝ် ကာနမ် ဘော ဂေ ကာနမ် အီ ဘဲန် အာမူ အာမာတ် အန်, ဂေ လုဝ် ကွယ် ရိုမ် ဒူပ် ဘေ ခဲင် ငဝ် ပဲ့ ဟဲ့ ဘုတ် အုန် အုဝ် အာဒါ ဘေ တီ.
42 ခုဝ်, ဒေါ ကာပြာန့် အုဝ် ပီ ဒီ ဟူမ်, ဘေ တူ ဒွါ အုဝ် ဟူမ်. ဒေါ ဆီ ဒျီင် အုဝ် အိုမ်, ဘေ တူ တဲး အုဝ် ဒျီင်.
43 ဒေါ တး အုဝ် ဒူင် ကွယ် ဘေ ပီ ခဲတ့် အီ တး တူင့်, ဘေ တူ ဘာင် အုဝ် လိုပ် ခဲင် ကာင် ဘေ. ဒေါ တူ မိုဝ်း အုဝ် ဒီ တာ ခြိုင်, ဘေ တူ ဒွါ ဒီ အုဝ်. ဒေါ ကွယ် အုဝ် ခဲင် ကာပိုမ် ဘော ဆဝ် ကာဆဝ်, ဘေ တူ စွယ် အုဝ်.’
44 ခုန်ဒီခမ် ဟီ တဝ်း ပါယ် တီ, ဂေ ဒီ ဝီ တဝ်း, ‘မဲ ဇဝ်, ယေ တူ ဒွိုမ် ယိုဝ် မဲ ကာပြာန့် ပီ ဒီ ဟူမ်. တူ ဒွိုမ် ယိုဝ် မဲ ဆီ ဒျီင် အိုမ်, ဘဲန် ခဲတ့်, တူ မိုဝ်း ဒီ တာ ခြိုင်. ယေ တူ ဒွိုမ် ယိုဝ် မဲ ဆဝ်, တူ နပ် မဲ ဟဲ့ ဒွိုမ် ကွယ် ခဲင် ကာပိုမ်. ခုဝ်, ဒေါ မှဝ် န့ မုး, ယေ တူ စွယ် မဲ.း’
45 ခုန်ဒီခမ် ဒီ ဝီ တဝ်း, ‘အုဝ် တဝ်း အာခ်ု ဒီ ဘေ. ဂေ ဒူအီ အီ ပီ ဝါ ဒွန် အီ, ဂေ ဟဲ့ ကွယ် ကာတဲ ဘေ. ပီ တူ စွယ် ဘေ ဒီ ဂေ, န့ ပီ, ဘေ မိူဝ် တူ စွယ် အုဝ်.’
46 ပန် တီ ဂေ ဒူအီ တူ မွှိုမ် ဒီ လေး ဟာဝ် ဒူင် ကွယ် အုဝ်, တဲး ဂေ ခမ် မှာပ် ဂေ ဆေဆေ. ဂေ ဒူအီ အီ ဒွိုမ် ဘူင် နာ မွှိုမ်, ဂေ ယီ ဟာဝ် ကွယ် ရိုမ် ဒူပ် ဇဝ်ဖြာ ဆေဆေ.” ခဲ့ တီ ဇဝ် ယေဆူ ကာလာင် လွင် မာဘူ ဂါယ် မာပဲ.

MAT 26
1 ဇဝ် ယေဆူ ဟဲ့ ဟွတ့် ကာလာင် ဂြုဝ်း ဇိုဝ် တီ ဒွန် မျုဝ်, အန် ဝီ ကာလာင် ဂြုဝ်း ဒီ ဒီဘဲ အန်. အန် တဝ်း,
2 “ဘေ နပ်, န့ ဂိတ် မီ အာ ဆီငဲ ဂေ ဒီ ဘူင် ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ. အာတ့် ဘူင် ဂေ ဘ့လွယ် တီ, ဂေ ဒီ အာပ် အုဝ် အီ ဟဲ့ ဘဲန် ဂွန် ဒူအီ ဒီ ရန်ဆူ အုဝ်, တဲး ဂေ ပွိုန် ဒီ ငဝ်း အာဆာက် အုဝ် ဒဲင် ရွင့် ကာဝဲ့.”
3 ပန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဂေ တး ကာဇု ခဲင် ဟုဝ် အီ မုး ဒူင် ကွယ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဒူအီ တီ, အန် စိူဝ် အာကာယ်ဖာ.
4 ဂေ မိူဝ် လာယ် ဖြူမ် ဒီ ပီလွှက့် ဒီ ဇဝ် ယေဆူ, တဲး ဂေ ပွိုန် ဒီ မှေတ့် အန် ဘော ငဝ်း အာဆာက် အန်.
5 ဂေ ယီ တဝ်း, “အာဝ် ပွိုန် ဘူင် ပါယ် တီ ဒေါ ဘူင် အေ ဘ့လွယ်, ယုဝ် ဂေ ဒူအီ ဆီနန် ဆီနိူင်.”
6 ဇဝ် ယေဆူ ယီ ဆီ ကွယ် ခဲင် ရဝ် ဘေထာနီ ခဲင် ကာင် ဒူအီ အူ ဝီ အီ စိူဝ် အာဆီမူန်. ဂေ ဒွန် အီ ဘော တဝ်း, အန် မုး အာဆီမူန် အီ ဒွိုမ် မိုဝ်း ဆဝ် ဒုတ်.a
7 ဒေါ ကွယ် အန် ခဲင် ကာင် ဒူအီ တီ, န့ မိုဝ်း အီဘိုန့် အူ ဝီ, အန် ဂူင့် ကာပဝ် နာမန် အုး ငှုန်. နာမန် အုး ငှုန် တီ ဟဲ့ ငဝ်း တာင် ကာဆဝ်. အန် တး ဒူင် ကွယ် ဇဝ် ယေဆူ ဝီ လှုဝ် တူတ့် နာမန် တီ ဒီ ဂိန့် ဇဝ် ယေဆူ. ဒေါ အန် တီ န့ ဆီငျာ ဟူမ် ဂေ ဘူမ်.
8 ဂေ ဒီဘဲ အန် ဘော ယိုဝ် အီဘိုန့် ဘူင် ပါယ် တီ, ဂေ တူ အိုင်. ဂေ တဝ်း, “မှဝ် န့ ပါယ် ပီ လှုဝ် ဝဲန် အန် နာမန် အုး ငှုန် တီ, တဲး န့ စှိုမ် ဒီလူယ် ဒီလာယ်.း”
9 ဂေ ဘော တဝ်း, “ဆေ အေ ဟီ ယွင့် နာမန် တီ, န့ ပွိုန် ရွိုန် ကိူန်. ဟဲ့ ဟွတ့်, ဝီ ပွိုန် ကာဆာင် ရွိုန် တီ ဒီ ဒူအီ ဂိန်.”
10 ဇဝ် ယေဆူ ယီ နပ် ပီ တဝ်း ဂေ. ခုဝ်, အန် ဝီ တဝ်း, “ကွဲ့ တဝ်း မာဆေ တဲး နဝ်း အီဘိုန့် တီ လိုဝ်. အန် ဟဲ့ ဘူင် နာ မွှိုမ် နာ ဘွတ် ဒီ အုဝ်.
11 ဂေ ဒူအီ ဂိန်, ဂေ ဒီ ကွယ် ရိုမ် ဒူပ် ဘေ ဆေဆေ, တဲး ဘေ ပွိုန် ဒီ စွယ်. န့ ယီ မုး အုဝ်, အုဝ် တူ ကွယ် ရိုမ် ဒူပ် ဘေ ဆေဆေ.
12 ခုဝ်, အီ ကာအာပ် ဘူင် ဝါယ် ဟဲ့ ဟွတ့် ယမ် အုဝ်, အီဘိုန့် တီ ဟဲ့ ဟွတ့် ဘူင် အာတ့် ယမ် အုဝ်. ပါယ် တီ, အန် ဟဲ့ မ့ပြာယ် ဘော ဒုဝ် ဘြိမ် အုဝ်, တဲး ဂေ ပွိုန် ဒီ ဒိပ် ဒုဝ် ဘူင့် အုဝ် ဝါယ် ယမ် အုဝ်.
13 အုဝ် ယီ တဝ်း အာခ်ု ဒီ ဘေ. ဒူအီ ဒီ ဟာဝ် ဒွန် နာ ဒွန် ပ့လုဝ့်, ကာလာင် ဒါရာ အီ တဲး နဝ်း ဒူအီ ဒါခိုယ်. ဂေ ဘော ဟာဝ် ကာလာင် နာ မှဝ်, ဂေ ဒီ ဘော ခဲ လွင် ပဲ့ ဟဲ့ ဘူင် အီဘိုန့် တီ.”
14 ဝါယ် အန် တီ ခဲင် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ တွိုန်, န့ မိုဝ်း အာယူဒတ် အီ စိူဝ် ဘော အာဆာခါရီအူတ်. အန် ဘော ဟာဝ် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ.
15 အန် ဝီ တဝ်း ဒီ ဂေ, “ဆေ အုဝ် အာပ် ဇဝ် ယေဆူ ဒီ ဘေ, ခဲ့ မှဝ် ဘေ ဒီ ဒွါ ဒီ အုဝ်.း” ဂေ မိူဝ် တဝ်း ဒီ ဒွါ ရွိုန် အူယ် ဂိုဝ် ဘူင့်.
16 ဟဲ့ ဟွတ့် ပန် တီ အာယူဒတ် တွိုန် ဝီ ဟြေတ့် ပီ ဒီ ပါယ် အန် ဒီ အာပ် ဇဝ် ယေဆူ ဒီ ဂေ ဒါ တာင်.
17 န့ ယီ ဇမ် ဆီငဲ ဒေါ ကာစုး ဂေ ဒီ ဟူမ် ခါမုန် အီ တူ ဟပ် ဆီနမ် ဘြး. ဆီငဲ တီ, ဂေ လုဝ် ငဝ်း ယမ် ဂွန် မာဘူ, တဲး ဂေ ဒူအီ ဟူမ် ရိုမ်. ဂေ ဒီဘဲ ဇဝ် ယေဆူ ဝီ တး ဒီမွှတ် အန်. ဂေ တဝ်း, “ဒူင် မှဝ် မဲ ဆီ တဲး ယေ ရဲန် မာဘူ, တဲး အေ ပွိုန် ဒီ ဟူမ်, တဲး အေ လှုဝ်း ဇဝ်ဖြာ ဒေါ ကာလုဝ်း အန် ကာင် ဂေ ဒူအီ ဒေါ မွိုန်.း”
18 အန် တဝ်း, “ဆေ ဘေ ဟာဝ် ခဲင် မိူင်, ဘေ ဒီ ယိုဝ် ဒူအီ အူ ဝီ. ဘေ လုဝ် တဝ်း ဒီ အန်, ‘ဒါ ဆာရာ ယေ တဝ်း, အာခြာဝ် ပီ ဒွိုမ် တဝ်း အုဝ် ဟဲ့ ကာတတ် ဒီ တး. အုဝ် ဒီ ဟူမ် ဘ့လွယ် လှုဝ်း အေ ဇဝ်ဖြာ ဒေါ ကာလုဝ်း အန် ကာင် အီ. ဘော အုဝ် ဘော ဒီဘဲ အုဝ် ဒီ တး ဟူမ် ဘ့လွယ် တီ ခဲင် ကာင် မဲ.’”
19 ပန် တီ ဂေ ဒီဘဲ ဇဝ် ယေဆူ ဝီ ဘူင် ခဲ့ ပီ စ်ု ဇဝ် ယေဆူ ဂေ ဘူင်. ဂေ ဘော ရဲန် ဘ့လွယ် တီ.
20 ဘာ ဒီ အပ်, ဘော ဇဝ် ယေဆူ ဘော ဂေ ဒီဘဲ အန် ဂိုဝ် ဒီ အာ ဝီ ကွယ် ရူပ် မာတိန့်, တဝ်း ဒီ ဟူမ် ဘ့လွယ် တီ.
21 ဒေါ ဟူမ် ဂေ, ဇဝ် ယေဆူ တဝ်း, “အုဝ် တဝ်း အာခ်ု ဒီ ဘေ. န့ မိုဝ်း ဒူအီ အူ ဝီ ကာတဲ ဘေ, အန် ဒီ အာပ် အုဝ် ဒီ ရန်ဆူ အုဝ်.”
22 ဒေါ ကာလာင် အန် ဂြုဝ်း တီ, ဂေ ဒီဘဲ အန် ကော က့လိုဝ် ကာဆဝ်. ဂေ ဘဲန် ဝီ ဘဲန် ဝီ ဝီ ဒီမွှတ် ဇဝ် ယေဆူ တဝ်း, “မဲ ဇဝ်, အာဝ် မုး အုဝ်, မုး.း”
23 ဇဝ် ယေဆူ ဝီ တဝ်း, “ဘော အန် ဘော အုဝ် ဒီ ဇုတ် ခါမုန် ယာယ် ခဲင် ဆီလာတ့် အူ ဘ့လ. ဝီ တီ ဒီ အာပ် အုဝ် ဒီ ရန်ဆူ အုဝ်.
24 န့ မုး အုဝ်, အီ ဟဲ့ ဘဲန် ဂွန် ဒူအီ, အုဝ် ဒီ ခမ်, တဲး န့ ပီ ပီ ဒွိုမ် ဒဲမ် ခဲင် ဘပ် ဇဝ်ဖြာ. န့ ယီ မုး ဒူအီ အီ အာပ် အုဝ်, အန် ဒီ ဇမ် ဒုက် တာင်. ဆေ အန် တူ ဂွိုတ် ဘဲန် ဒူအီ, ဟဲ့ ဝဲ မွှိုမ် ဒီ အန်.”
25 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဘော အာယူဒတ်, အီ ဒီ အာပ် ဇဝ် ယေဆူ, အန် ဝီ တဝ်း, “မဲ ဇဝ်, အာဝ် မုး အုဝ်. မုး.း” ဇဝ် ယေဆူ ဝီ တဝ်း, “ဟဲ့ မုး မဲ.”
26 ဒေါ ဟူမ် ဂေ ဘ့လွယ် တွိုန်, ဇဝ် ယေဆူ ဘော ဒိုဝ်း ခါမုန်, ဝီ ဒါင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ကာဘက် ခါမုန်, ဝီ ဒွါ ဒီ ဒီဘဲ အန်. အန် တဝ်း, “ဒိုဝ်း ဟူမ် ခါမုန် တီ. န့ ပီ ဒုဝ် ဘူင့် အုဝ်.”
27 ပန် တီ အန် ဘော ဒိုဝ်း ဆီလာတ့်, ဝီ ဒါင် ဂုင် ဂေဇူ ဒီ ဇဝ်ဖြာ, ပီ ဝီ ဒွါ ဂေ ဒျီင်. အန် ဘော တဝ်း, “တဲး ဘေ ဒွန် အီ ဒိုဝ်း ဒျီင် အိုမ် တီ.
28 န့ ပီ နှာမ် အုဝ် အီ လှဲ လေး ခဲင် ဒုဝ် ဘူင့် အုဝ် အာဒါ ဂေ ဒူအီ ကိူန်, တဲး ဇဝ်ဖြာ ဘ့လွာ့ ဝဲန် မှာပ် ဂေ. န့ ဘော ဘျ ဒီ ဘေ လွင် ကာဒိက် ဆတ်ဇာ ကာမာယ် ပီ ဒွါ ဇဝ်ဖြာ ဒီ ဘေ.
29 အုဝ် တဝ်း ဒီ ဘေ, အူ ဆိန့် ဒေါ တီ နီ, အုဝ် တူ ဝီ ဒျီင် အိုမ် ဆာဘျိတ်b ဇိုဝ် တီ ကော ဇမ် ဆီငဲ ဒီ ကွယ် ရိုမ် အုဝ် ဒူပ် ဘေ ခဲင် မိူင် ပီ အိုပ် ဂုန့် အုဝ်. ပန် အန် တီ အုဝ် ဒီ ဝီ ဒျီင် ပေါ အူ ဇေန့်.”
30 ဝါယ် အန် တီ ဂေ ဘော တဝ်း မှုဝ် ခဲင် ဘပ် ပီ မှုဝ် ထမ်. ဟဲ့ ဟွတ့်, ဂေ လေး ခဲင် မိူင်, ဟာဝ် ဒဲင် နွန် ဟေ နာမန်.
31 ဒေါ အန် တီ ဇဝ် ယေဆူ ဝီ တဝ်း ဒီ ဒီဘဲ အန်, “ခဲင် မှိုဝ် နီ ဘေ ဒွန် အီ, ဘေ ဒီ တဝ် ဝဲန် အုဝ် ကူပ် ကာဒုး အုဝ် ဒုက်. ခုဝ် အန် တီ ဇဝ်ဖြာ ဟဲ့ ဒွိုမ် ဒဲမ် အုန် ခဲင် ဘပ် အန်, ‘အုဝ် ဒီ ငဝ်း ဒူအီ အီ ပီ ဒူအီ ဟျီင် မာဘူ. ခုဝ် အန် တီ ဂေ မာဘူ ပီ ဟျီင် အန်, ဂေ ဒီ ကာယဝ်း ဟာဝ် ဘဲန် ပ့လုဝ့် ဘဲန် ပ့လုဝ့်.’
32 အုဝ် ဟီ ဟွတ့် ယမ်, ဟီ ဝီ ယိတ့် ဝီ အိမ်, အုဝ် ဒီ ယဲတ့် ဒီ အာတ့် ဘေ ခဲင် အိူင် ဂါလီလေ.”
33 အာပေတာရူ တွိုန် ဝီ တဝ်း, “ဆေ ဒွန် အီ ဒီ ဘော တဝ် ဝဲန် မဲ, အုဝ် တူ ဝဲန် မဲ ဒေါ မှဝ်.”
34 ဇဝ် ယေဆူ ဝီ တဝ်း ဒီ အန်, “အုဝ် တဝ်း အာခ်ု ဒီ မဲ. အာတိုဝ် ခဲင် မှိုဝ် နီ အာတ့် ကာတွုန် အျီန်, မဲ ဒီ တဝ်း အူယ် ဇေန့်, မဲ တူ နပ် အုဝ်.”
35 အာပေတာရူ ယီ တဝ်း, “ဆေ အုဝ် ဘော လုဝ် ယမ် ရိုမ် ဒူပ် မဲ, အုဝ် တူ တဝ်း ဒေါ မှဝ်, အုဝ် တူ နပ် မဲ.” ဘော အာပေတာရူ ဘော ဂေ ဒီဘဲ ဇဝ် ယေဆူ, ဂေ ဒွန် အီ တဝ်း ပါယ် တီ.
36 ပန် တီ ဇဝ် ယေဆူ ဘော ဒီဘဲ အန် ဝီ ဟာဝ် အူ ပ့လုဝ့် အီ စိူဝ် ဂေတ်ဆေမာနေ. ဇဝ် ယေဆူ ဝီ တဝ်း ဒီ ဒီဘဲ အန်, “ဘေ ကွယ် နှဝ့် အုဝ် ဒီ နီ ဒေါ ဟာဝ် ဆာခိုဝ် အုဝ် နာ ဒွယ်.”
37 အန် ယီ ဒဲ့ အာပေတာရူ ဘော ဂွန် အာဇေဘေဒေ အာ ဝီ, တဲး ဂေ ဒူပ် အန်. အန် ဝီ ဘဲန် နဝ်း က့လိုဝ် ဘော ဘဲန် ဒုက် ကာဆဝ် ဒီ နဝ်း အန်.
38 အန် ဝီ တဝ်း ဒီ ဂေ အူယ် ဝီ တွိုန်, “န့ ဟဲ့ ဒုက် ကာဆဝ် ဒီ နဝ်း အုဝ်. န့ ပီ, အုဝ် ဟဲ့ ရိန် ဒီ ယမ် ကူပ် က့လိုဝ် နဝ်း အုဝ်. တဲး ဘေ ကွယ် ဒီ နီ, ဘ်ု အုဝ်.”
39 အန် ဟဲ့ ဟွတ့် ကာလာင် ဂြုဝ်း တီ, အန် အူ ဝီ ဝီ ဟာဝ် ပေါ န့ ပွါ ပေါ အီ စဲက်. အန် ဝီ ခြိုပ်ခြဝ် ဒဲင် ကာဒါယ်, ဆာခိုဝ် ဒီ ဇဝ်ဖြာ. အန် တဝ်း, “အိုယ် ဂုန့် အုဝ်, ဆေ န့ ပွိုန်, ကွဲ့ တဲး အုဝ် ကာဒုး ဒုက် အီ ဒီ တး နာ အာတ့် နီ, အီ ပီ ဆီလာတ့် အီ မိုဝ်း ဂူင်. ကွဲ့ တဲး အုဝ် လုဝ် ဒျီင်. အုဝ် ယီ တူ မှာန့် မဲ ဘူင် ပီ အိုင် အုဝ်. တဲး န့ ဒူပ် ပီ အိုင် မဲ.”
40 အန် ဟဲ့ ဟွတ့် ဆာခိုဝ် ပါယ် တီ, အန် ဝီ ဟာဝ် ဒူင် ကွယ် ဒီဘဲ အန် အူယ် ဝီ. ဂေ ယီ ဟဲ့ အိတ်. အန် ဝီ တဝ်း ဒီ အာပေတာရူ, “မှဝ် န့ ပါယ်, အူ နာရီ မိူဝ် ဘေ တူ ခမ် ဒီ ကွယ် ဘ်ု အုဝ်.း”
41 ဟဲ့ ဟွတ့်, အန် ဝီ တဝ်း ဒီ ဂေ, “ဘေ လုဝ် ဆာဒိက် ဘော ဆာခိုဝ် ဘ်ု ဆေဆေ, ကွဲ့ တဲး ဘေ ကာလိုပ် ဒေါ ကာဆုး ဘုဝ် ကာနမ် ဘေ ဘူင် မှာပ်. ခုဝ်, နဝ်း ဖွိုမ် ဟဲ့ ဆီ ဘူင် နာ မွှိုမ်. န့ ယီ မုး ဒုဝ် ဘူင့် အီ တူ ပဲ ဒီ ဘူင်.”
42 ဝါယ် အန် တီ ပေါ အူ ဇေန့် ဇဝ် ယေဆူ ဟာဝ် ပေါ အူ ပ့လုဝ့်, ဝီ ဆာခိုဝ်. အန် ဝီ တဝ်း, “အိုယ် ဂုန့် အုဝ်, ဆေ အုဝ် ဘော လုဝ် ခမ် ဒုက် တာင် ဇိုဝ် တီ, ဆေ မဲ တူ ဆီ တဲး အုဝ် လွတ် ဒုက် တီ, အုဝ် ဆီ ဘူင် မီ ပီ အိုင် မဲ.”
43 ဟဲ့ ဟွတ့် ပန် တီ အန် ပီ ဝီ တး ဒူင် ကွယ် ဒီဘဲ အန် တွိုန်. ဂေ ဟဲ့ ဝီ အိတ် ပေါ အူ ဇေန့်. ခုဝ်, န့ ဘဲန် ဆီ အိတ် ကာဆဝ် ဒီ ဂေ.
44 ခုဝ်, အန် တဲး ဂေ ကွယ် ပါယ် တီ, ပီ ဝီ ဟာဝ် ပေါ အူ ဇေန့်, ဝီ ဆာခိုဝ် ပေါ အူ ဇေန့် ပီ ခါ အာတ့်.
45 ဟဲ့ ဟွတ့်, အန် ဝီ တး ဒူင် ကွယ် ဒီဘဲ အန်, ဝီ တဝ်း ဒီ ဂေ, “မာဆေ န့ မုး, ဘေ ပီ ဆော နာယ် ဒီ ဆီ အိတ် ကာဆဝ်.း တဲး ဘေ ယိတ့်. အာခြာဝ် ဒီ မှေတ့် ဂေ ဒီ အုဝ် ဟဲ့ တး ဒေါ တီ နီ. ဂေ ဒီ ဘော အာပ် အုဝ် အီ ဟဲ့ ဘဲန် ဂွန် ဒူအီ ဒီ ဒူအီ မိုဝ်း မှာပ်, တဲး ဂေ ပွိုန် ဒီ ဆုင်ဖျာတ် အာမူ အုဝ်.
46 ယိတ့်, အေ ဟဲ့ လုဝ် ဟာဝ် ဒေါ တီ နီ. ဒူအီ အီ အာပ် အုဝ် ဒီ ဂေ, အန် ဟဲ့ တး.”
47 ဒေါ ကာလာင် ဇဝ် ယေဆူ ဂြုဝ်း တီ, အာယူဒတ် အီ ဘာ့ ခဲင် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ, အန် တး ဇမ် ဒူင် ကွယ် ဂေ. န့ ဘော မိုဝ်း ဒူအီ ကိူန်, ဂေ တး ဒူပ် အန်. ဂေ ဂူင့် မာပွါ့ လာင် ဘော န့ကြွုန်. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဂေ ဟဲ့ တိုယ် ဒူအီ ဂေ တီ, တဲး ဂေ ဒူပ် အာယူဒတ်.
48 အာယူဒတ် ဘော ဂေ ဒူအီ အီ ဒူပ် အန်, ဂေ ဟဲ့ လာယ် ဖြူမ် ဒီ အာတ့် တဝ်း, “ဒူအီ ပီ အုး အုဝ်, ဘေ လုဝ် မှေတ့်.”
49 ပန် တီ အာယူဒတ် ဘော ဟာဝ် ဆိူဝ် ဒီ ဇဝ် ယေဆူ ဝီ တဝ်း, “အိုယ် မဲ ဆာရာ,” ဟဲ့ ဟွတ့်, အန် ဘော အုး ဇဝ် ယေဆူ.
50 ဇဝ် ယေဆူ ဝီ တဝ်း, “အိုယ် ဂိုက် အုဝ်, တဲး မဲ ဘူင် ပီ ဆီ ဘူင် မဲ.” ပန် တီ ဂေ ဒူအီ အီ ဒူပ် အာယူဒတ် တွိုန်, ဂေ တး, မှေတ့် ပက် ဇဝ် ယေဆူ.
51 ဒေါ ပက် ဂေ ဇဝ် ယေဆူ, န့ မုး ဒူအီ အီ ဒူပ် အန် အူ ဝီ. ဒူအီ တီ ဘော ထွတ် မာပွါ့ လာင် အန်, ဒဲပ် ဟျုဝ့် ဒါ အူ ဝီ အီ မုး ဒဲစေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
52 ဇဝ် ယေဆူ ဝီ တဝ်း ဒီ ဒူအီ တွိုန်, “မဲ ဝီ စျှီပ် အုန် မာပွါ့ လာင် မဲ ခဲင် ဘြာမ် အန်. ခုဝ်, အာဆေ တာ မာပွါ့ လာင် ဒဲပ် အီ ဟဝ်, ဘော အန် ဒီ ဘော ယမ် ဒီ မာပွါ့ လာင် အီ.
53 မဲ တူ နပ်.း အုဝ် ပွိုန် ဒဲ့ ဂုန့် အုဝ်, တဲး အန် တိုယ် အာမူ အာမာတ် အန် ဘူ မှိုန့် လူယ်, တဲး ဂေ တး စွယ် အုဝ် အူ ဇေန့်.
54 ဆေ ဂေ တး, န့ ယီ တူ ဘဲန် ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ, အီ ကာလာင် လွင် လုဝ် ခမ် အုဝ် ဒုက် ဇိုဝ် တီ.”
55 ပန် တီ ဇဝ် ယေဆူ ဝီ တဝ်း ဒီ ဂေ ဒူအီ ကိူန်, “မှဝ် န့ ပါယ် ပီ ဂူင့် ဘေ မာပွါ့ လာင် ဂေ န့ကြွုန်, တး မှေတ့် အုဝ်.း ဘေ ထာင်, အုဝ် မုး ဂိန့် ဒါ ဇူန်.း ဒွန် ဆီငဲ ဒွန် ဆီငဲ အုဝ် ဟဲ့ ကွယ် ခဲင် ဝဲင် ဟုဝ် ဇဝ်ဖြာ, မာနုဝ် ဒူအီ ကိူန်. ဘေ ယီ တူ မှေတ့် အုဝ်.
56 ပီ ဘူင် ဘေ ဇိုဝ် တီ, န့ ယီ ဘဲန် တူတ့် ဒွန် မျုဝ် ပီ ပီ ဒွိုမ် ဒဲမ် ဒူအီ အီ ဘျာန် ဂြုဝ်း ဇဝ်ဖြာ.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒီဘဲ အန် ဒွန် အီ ဘော တဝ် လေး ဒူင် ကွယ် ဇဝ် ယေဆူ.
57 ဂေ ဒူအီ အီ မှေတ့် ဇဝ် ယေဆူ, ဂေ ဝီ တိုယ် အန် ဇမ် ဒီ အာတ့် အာကာယ်ဖာ, အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဘော အန် ဘော ဂေ ဒါ ဆာရာ အီ မာနုဝ် ဒါရာ ယူဒါ, ဘော ဂေ ဒါ တာင် အီ အိုပ် မိူင်, ဂေ ဟဲ့ တး ကာဇု ဒူင် ကွယ် အန်.
58 အာပေတာရူ ဘော ဒူပ် ဇဝ် ယေဆူ, ယီ ကွယ် ရာမ် ကာတူင့်. အန် ဝီ ဇမ် ခဲင် ဝဲင် ဟုဝ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. အန် ဟဲ့ လိုပ် ခဲင် ဝဲင် တွိုန်, အန် ဝီ ကွယ် ရိုမ် ဒူပ် ဂေ ဒူအီ အီ ဘ်ု ဟုဝ် တွိုန်, အန် ဘ်ု ဒီ ယွတ် ပီ ဒီ ဘူင် ဂေ ဒီ ဇဝ် ယေဆူ.
59 ပန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ ဆုင်ဖျာတ် အာမူ အီ, ဂေ ဘောကာဂ့လျီတ် ဟဲ့ တး ကာဇု, တဝ်း ဒီ ထူမ် ဂြုဝ်း ဂေ ဒူအီ အီ ကာလုဝ် ဒီ ကာလာင် ဘဲန် ဆက်ဆေ, တဲး ဂေ ပွိုန် ဒီ ငဝ်း ဝဲန် ဇဝ် ယေဆူ.
60 န့ ဘော မိုဝ်း ဒူအီ ကိူန်, ဂေ တး ကာလုဝ် ဒီ ကာလာင် ဒွန် မျုဝ် လွင် အန်. န့ ယီ တူ မိုဝ်း မာဆေ အီ တဲး ဂေ ပွိုန် ဒီ ဖျာက် အန်, တဲး န့ ကော ကာဒါန် ငဝ်း ယမ် အန်. ဟဲ့ ဟွတ့်, န့ မိုဝ်း ဒူအီ အာ ဝီ.
61 ဂါယ် တး တဝ်း, “ဒူအီ တီ ဟဲ့ ဒွိုမ် တဝ်း, အန် ဒီ ဘူင် တဲး ဟုဝ် ဇဝ်ဖြာ ကာပျာတ့် လိုဝ်. အူယ် ဆီငဲ, အန် ဒီ ဝီ ဆမ် တဲး န့ ဟွတ့်.”
62 ပန် တီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဝီ ယိတ့်, ဝီ ဒီမွှတ် ဇဝ် ယေဆူ. အန် တဝ်း, “မဲ မိုဝ်း ပီ ဒီ ဝျီ့ ဂြုဝ်း ပီ ဖျာက် ဂေ ဒီ မဲ တီ.း ဟဲ့ မှာန်, အာဝ် မှာန်.း”
63 ဇဝ် ယေဆူ ယီ တူ တဝ်း မာဆေ. ပန် တီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဝီ တဝ်း, “အုဝ် စ်ု မဲ, တဲး မဲ ကာလာင် ဂြုဝ်း ဆိူဝ်, ဂြုဝ်း မှာန် အာခါခ်ု, တဲး ဘော ဇဝ်ဖြာ အီ ကွယ် ဆေဆေ ထူမ် ဂြုဝ်း မဲ တီ. ဟဲ့ မှာန်, မုး မဲ ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.း ဟဲ့ မှာန်, မုး မဲ ဂွန် ဇဝ်ဖြာ.း”
64 ဇဝ် ယေဆူ ဝီ တဝ်း, “ဟဲ့ မုး, ပီ တဝ်း မဲ. အုဝ် ယီ တဝ်း ဒီ ဘေ, ဘေ ဒီ ယိုဝ် အုဝ်, အီ ဟဲ့ ဘဲန် ဂွန် ဒူအီ ကွယ် ဘ့လာက် အာအး ဇဝ်ဖြာ, အီ မိုဝ်း ပွုန် တာင်. ဘေ ဒီ ဘော ယိုဝ် အုဝ် ကွယ် ခဲင် န့အု, ဝီ တး လူင် ဒဲင် ကာဒါယ်.”
65 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ တွိုန်, အန် ဘော ရူ ကာဆဝ်, ကာယာတ့် ဆီတုဝ် အန်, ဝီ ကာလာင် ဒီ အီ ဟဝ်, “အန် ဟဲ့ ဟွတ့် ကာခဲန့် ဒီ ဇဝ်ဖြာ. အေ အာဝ် ဟူ လုဝ် ထူမ် ဂြုဝ်း ပီ ဒီ ကာလာင် ဂေ အီ ဘဲန် ဆက်ဆေ. ဘေ ဘောကာဂ့လျီတ် ဟဲ့ ဟွတ့် ထူမ် ဂြုဝ်း ကာခဲန့် အန် ဒီ ဇဝ်ဖြာ.
66 မာဆေ ပီ ထာင် ဘေ.း” ဂေ ဝီ တဝ်း, “ဟဲ့ ကာအာပ် ငဝ်း ယမ် အန်.”
67 ပန် တီ ဂေ ဝီ ပတ့် နာ အန်, ဝီ ဝတ် အန်, တာ ကာလိုမ် ဂေ. မင် အီ ဘော ကာထ ကာလာ အန်.
68 ဂေ ဝီ တဝ်း, “မဲ အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, တဲး မဲ ကာလာင် ဒီ ယေ, အာဆေ ဟဲ့ ကာထ ကာလာ မဲ.”
69 ဒေါ အန် တီ န့ ယီ မုး အာပေတာရူ, အီ ကွယ် ခဲင် ဝဲင်. န့ ဘော မိုဝ်း ဂွန် အီဘိုန့် အူ ဝီ အီ ဘဲန် မှာယ် အီ, အန် တး ဒူင် ကွယ် အာပေတာရူ ဝီ တဝ်း, “ဘော မဲ ဟဲ့ ဒူပ် အာယေဆူ အီ တး အိူင် ဂါလီလေ တွိုန်.”
70 အာပေတာရူ ဝီ ကာလာင် တဲး ဂေ ဘောကာဂ့လျီတ် ပွိုန် ဒီ ထူမ် ဂြုဝ်း အန် တီ. အန် တဝ်း, “အုဝ် တူ နပ် ပီ တဝ်း မဲ.”
71 ပန် တီ အန် တဝ်း ဒီ ဝီ လေး ခဲင် ဝဲင် တွိုန်. ယီ ဇမ် ဒီ ဘာင် မာလုဝ်း, န့ မိုဝ်း ဂွန် အီဘိုန့် ပေါ အူ ဝီ. ဘော အန် တဝ်း ဒီ ဒူအီ အီ ကွယ် ကာတတ် အန်, “ဒူအီ နီ, အန် ဟဲ့ ဒွိုမ် ဒူပ် အာယေဆူ အီ တး မိူင် နာဆာရေတ့် တွိုန်.”
72 ပေါ အူ ဇေန့် အန် ဝီ ကာလုဝ်. အန် ဘော ဒိူင် တဝ်း, “အုဝ် တူ နပ် ဒူအီ တီ.”
73 ဝါယ် အန် တီ အူ ကာစန်, န့ ဝီ မိုဝ်း မင် အီ အီ ကွယ် ဒီ ခူပ် မာလုဝ်း တွိုန်, ဂေ ဝီ ဟာဝ် ဒူင် ကွယ် အာပေတာရူ, ဝီ တဝ်း, “ဟဲ့ မှာန်, ဟဲ့ မုး. မဲ မိူဝ် မုး ဒီဘဲ အန် အူ ဝီ. ကာဆမ် ဂြုဝ်း မဲ ပီ ဂြုဝ်း ပီ ကာလာင် ဂေ ဒူအီ အီ ကွယ် ခဲင် အိူင် ဂါလီလေ.”
74 ပန် တီ အာပေတာရူ ဘော ဒိူင် ဒုဝ် အန် ဘော တဝ်း, “အုဝ် တူ ဒွိုမ် ယိုဝ် အန်.” အန် ဟဲ့ ဟွတ့် ကာလာင် ဂြုဝ်း တီ, န့ မိုဝ်း ကာတွုန် အျီန် အူ ဇေန့်.
75 ဒေါ အန် တီ အာပေတာရူ ဝီ လှုဝ်း ဂြုဝ်း ဇဝ် ယေဆူ တွိုန်, ဒေါ တဝ်း အန်, “အာတ့် ကာတွုန် အျီန် မဲ ဒီ ကာလာင် အူယ် ဇေန့်, မဲ တူ နပ် အုဝ်.” အန် ဘော လှုဝ်း ဂြုဝ်း တီ, ဝီ လေး နာ ရေတ့်, ဝီ ယာမ် တာင်.

MAT 27
1 ဆိန့်ဝး စေဝ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ ဆုင်ဖျာတ် အာမူ အီ, ဂေ ဘောကာဂ့လျီတ် လာယ် ဖြူမ်. ဂေ ဟဲ့ ဆုင်ဖျာတ် ဒီ ငဝ်း ယမ် ဇဝ် ယေဆူ.
2 ဂေ ဘော ပက် ဒဲ အန်, ဝီ တိုယ် အန် ဟာဝ် ဒူင် ကွယ် အာဖီလာတ် အီ မုး ဒါ တာင် ရုဝ်မာ အီ အိုပ် မိူင်. ဂေ ဘော အာပ် ဇဝ် ယေဆူ ဒီ အာဖီလာတ် တီ, တဲး အန် ဆုင်ဖျာတ်.
3 န့ ယီ မုး အာယူဒတ် အီ ဟဲ့ အာပ် ဇဝ် ယေဆူ ဒီ ရန်ဆူ အန်. ဒေါ ယိုဝ် အန် လွင် ဂေ ဟဲ့ ဟွတ့် ဆုင်ဖျာတ် ဒီ ငဝ်း ယမ် ဇဝ် ယေဆူ, အန် ဟဲ့ ဝီ ကာလုတ့် နဝ်း, ဝီ ဘဲန် နဝ်း က့လိုဝ် ကာဆဝ်. အန် ဝီ ဝေန့် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဝီ ဒွါ ဝိဝ် ရွိုန် အူယ် ဂိုဝ် ဘူင့် ပီ ဒွါ ဂေ ဒီ အန်.
4 အန် တဝ်း ဒီ ဂေ, “အုဝ် ဟဲ့ ဘူင် မှာပ်. အုဝ် ဟဲ့ အာပ် ဒူအီ အီ တူ မိုဝ်း ဒီ ဘူင် မှာပ်, တဲး ဘေ ပွိုန် ဒီ ငဝ်း အန်.” ဂေ ဝီ တဝ်း, “အာတီ အာဝ် ဘာ့ ယေ. န့ မုး အာရေ မဲ.”
5 ပန် တီ အာယူဒတ် တွိုန် ဝီ ဒိုဝ်း ရွိုန် တွိုန်, ဝဲန် ခဲင် ဝဲင် ဟုဝ် ဇဝ်ဖြာ, ဝီ လေး ဟာဝ် အူ ဇေန့်. အန် ဝီ ဟာဝ် နာ ရေတ့် မိူင်, ဝီ ဟာဝ် ဟွယ် မဲင် အန်, တဲး အန် ယမ်.
6 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ တွိုန်, ဂေ မိူဝ် ဂဲပ် ကာဇု ရွိုန် တွိုန်. ဂေ ဝီ တဝ်း, “ရွိုန် တီ မုး ရွိုန် အီ ဟဲ့ ဘဲန် ရုး အီ ငဝ်း အာဆာက် အီ. ခုဝ်, ဒါရာ တူ တဲး အေ ဟပ် ရွိုန် တီ ခဲင် ရွိုန် ပီ လှူ အီ ခဲင် ဟုဝ် ဇဝ်ဖြာ.”
7 ခုဝ်, ဂေ ဝီ တဝ်း ဒီ ဒိုဝ်း ရွိုန် တီ, ဝီ စိုဝ်း မာန် အူ ပ့လုဝ့် အီ မုး ကြုဝ် ဒါ အီ ဘူင် ကာလုဝ့် ကာဒါယ်. ဂေ တဝ်း ဒီ ဒိပ် ဒူအီ ယမ် အီ တူ မုး ဒူအီ ယူဒါ ခဲင် ကာဒါယ် တီ.
8 ခုဝ် အန် တီ ကော ဇမ် အာတိုဝ်, ဂေ ဘော တဲး ဒူင် တီ စိူဝ် “ဒူင် လေး နှာမ်.”
9 ပါယ် တီ, န့ ဘော ဘဲန် ပီ ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. အီ မုး ဘပ် ပီ ဒဲမ် ဒူအီ အီ ဘျာန် ဂြုဝ်း ဇဝ်ဖြာ, အီ စိူဝ် အာယေရေမီ. န့ တဝ်း, “ဂေ ဒိုဝ်း ရွိုန် အူယ် ဂိုဝ် ဘူင့် အီ မုး ငဝ်း ပီ ဒွါ ဂေ ဒူအီ အီဆာရေလ အာဒါ အာဆာက် အန်.
10 အန် ဇဝ် ဟဲ့ စ်ု အုဝ်, တဲး ဂေ တာ ရွိုန် တီ, စိုဝ်း မာန် အီ မုး ကြုဝ် ဒူအီ အီ ဘူင် ကာလုဝ့် ကာဒါယ်. ဂေ မိူဝ် ဘူင် ပါယ် တီ.”
11 န့ ယီ မုး ဇဝ် ယေဆူ, ဂေ ဟဲ့ ဟွတ့် တိုယ် အန် ဇမ် ဒီ အာတ့် အာဖီလာတ် တွိုန် အီ မုး ဒါ ကာညာ ရုဝ်မာ အီ အိုပ် မိူင် ဂေ. ဒါ ကာညာ တွိုန် ဝီ ဒီမွှတ် အန် တဝ်း, “ဟဲ့ မှာန် မုး မဲ ခုန်ဒီခမ် အီ အိုပ် ဂေ ဒူအီ ယူဒါ.း”
12 ဇဝ် ယေဆူ ဝီ တဝ်း, “ဟဲ့ မှာန် ပီ တဝ်း မဲ.” ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဂေ ဝီ ဖျာက် ဇဝ် ယေဆူ. ဒေါ အန် တီ အန် တူ တဝ်း မာဆေ.
13 ခုဝ်, အာဖီလာတ် ဝီ တဝ်း ဒီ အန်, “မဲ တူ ယိုဝ် ဂြုဝ်း ဂေ, ပီ ကာလာင် ဂေ လွင် မဲ.း”
14 ဇဝ် ယေဆူ ယီ တူ တဝ်း မာဆေ. အူ ဒဲ မိူဝ် အန် တူ ဂြုဝ်း. အာတီ တဲး အာဖီလာတ် အာမ် ကာဆဝ်.
15 န့ ယီ မိုဝ်း ဟိတ် ဒါ တာင် ရုဝ်မာ အီ အိုပ် မိူင် အီဆာရေလ အူ မျုဝ်. ဒေါ ဘူင် ဂေ ဘ့လွယ် တီ, အန် ခ့ဝါင် တဲး ဂေ ဒူအီ ကိူန် ရဝ်း ဒူအီ အူ ဝီ အီ ကွယ် ခဲင် ကာပိုမ်. ဟဲ့ ဟွတ့်, အန် ဝီ ဘ့လေး ဒူအီ ပီ ရဝ်း ဂေ တီ.
16 ဒေါ ကွယ် ဇဝ် ယေဆူ ဒီ အာတ့် အန်, န့ ဘော မိုဝ်း ဒူအီ အူ ဝီ ခဲင် ကာပိုမ် အီ စိူဝ် အာဘာရာဘ. အန် ဟဲ့ ဒွိုမ် ဘူင် အီ ဟာယ် ကာဆဝ် ဘဲန် မျုဝ် ဘဲန် မျုဝ်.
17 ဒေါ မိုဝ်း ဒူအီ ကိူန် အီ ဟဲ့ တး ကာဇု ဒူင် ကွယ် အာဖီလာတ်, အန် ဝီ ဒီမွှတ် ဂေ တဝ်း, “ဘေ ဆီ တဲး အုဝ် ဘ့လေး အာဆေ.း ဘေ ဆီ တဲး အုဝ် ဘ့လေး အာဘာရာဘ တွိုန်.း ဘော, ဘေ ဆီ တဲး အုဝ် ဘ့လေး အာယေဆူ နီ, အီ စိူဝ် ဘော အီ ချွတ် အီ.း”
18 အာဖီလာတ် ကာလာင် ဂြုဝ်း တီ. ခုဝ်, အန် နပ် ဆီချာ, ဂေ ဟဲ့ အာပ် ဇဝ် ယေဆူ ဒီ အန် ကူပ် တူ အိုင် ဂေ ဇဝ် ယေဆူ.
19 ဒေါ ကွယ် အာဖီလာတ် ဒဲင် မာလာင် အီ မုး ဒူင် ပီ ဆုင်ဖျာတ် အန် အာမူ အီ, န့ မိုဝ်း အီဘိုန့် အန်, အန် စ်ု အူ ဝီ ကာလာင် ဂြုဝ်း ဒီ အာဖီလာတ်. အန် တဝ်း, “ကွဲ့ ဘူင် မာဆေ ဒီ ဒူအီ တီ. အန် တူ လုတ့် မာဆေ. အာတိုဝ် အုဝ် ဟဲ့ ကာဒုး ဒုက် တာင် ခဲင် နဝ်း ဒေါ မ့ဘာဝ် အုဝ် လွင် အန်.”
20 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဂေ ယီ ကာဆုး ဒူအီ ကိူန်, တဲး ဂေ မှာန့် အာဖီလာတ် ဘ့လေး အာဘာရာဘ, တဲး အန် ခ့ဝါင် ဂေ ငဝ်း ဇဝ် ယေဆူ.
21 ပန် တီ အာဖီလာတ် ဝီ ဒီမွှတ် ဂေ. အန် တဝ်း, “ဂါယ် အာ ဝီ, ဘေ ဆီ တဲး အုဝ် ဘ့လေး အာဆေ.း” ဂေ ဝီ တဝ်း, “ဘ့လေး အာဘာရာဘ.”
22 အာဖီလာတ် ဝီ တဝ်း, “ဆေ န့ ပါယ် တီ, မာဆေ ပီ လုဝ် ဘေ အုဝ် ဘူင် ဒီ ဒူအီ အီ စိူဝ် အီ ချွတ် အီ.း” ဂေ ဝီ တဝ်း, “ငဝ်း ယမ် အန် ဒဲင် ရွင့် ကာဝဲ့.”
23 အာဖီလာတ် ဝီ တဝ်း, “မှဝ် န့ ပါယ် ပီ ဆီ ငဝ်း ဘေ အာဆာက် အန်.း အန် တူ လုတ့် မာဆေ.” ဂေ ယီ ဝီ ဒတ် တာင် လွှိုမ် ခါ အာတ့် တဝ်း, “ငဝ်း ဝဲန် အန် ဒဲင် ရွင့် ကာဝဲ့.”
24 ပန် တီ အာဖီလာတ် ကော နပ်, ဂေ တူ ထူမ် ဂြုဝ်း အန်. န့ ပီ ဂေ ဆီ ဘူင် ဆီနန် ဆီနိူင်. ခုဝ်, အန် ဒိုဝ်း အိုမ်, ဝီ ဘာယ် ဒဲ အန် တဲး ဒွန် အီ ယိုဝ်, တဲး ဂေ နပ်, အန် တူ ဖြူမ် ပီ ဆီ ဘူင် ဂေ. အန် ဘော တဝ်း ဒီ ဂေ, “အာဝ် မုး အုဝ်, အီ ဆီ ငဝ်း အာဆာက် ဒူအီ တီ. န့ မုး ဘေ. ဘေ အီ ဒီ လုဝ် ခမ် မှာပ် တီ. အာဝ် မုး မှာပ် အုဝ်.”
25 ဂေ ဒူအီ ဝီ တဝ်း, “ယေ ဟဲ့ ဆီ ငဝ်း ဝဲန် အန်. တဲး ဘော ယေ ဘော လှုက်လှာန် ယေ ခမ် မှာပ် အန် တီ.”
26 ဂေ ဟဲ့ ဟွတ့် တဝ်း ပါယ် တီ, အာဖီလာတ် မိူဝ် ဘ့လေး အာဘာရာဘ, တဲး န့ ဒူပ် ပီ အိုင် ဂေ. အန် ယီ စ်ု ဒါ ဆိုက် ဆီဘျြီ့ ဇဝ် ယေဆူ. ဟဲ့ ဟွတ့်, အန် ခ့ဝါင် ဂေ ငဝ်း ယမ် အန် ဒဲင် ရွင့် ကာဝဲ့.
27 ပန် တီ ဂေ ဒါ ဆိုက် ရုဝ်မာ ဝီ ဒိုဝ်း ဇဝ် ယေဆူ, ဝီ တိုယ် အန် ဇမ် ဒူင် ကွယ် ဂေ ခဲင် ဟုဝ် အာဖီလာတ်. ဂေ ဝီ ဒဲ့ ကာဇု ဂေ ဒါ ဆိုက် ဘော ဖိုင်.
28 ပန် တီ ဂေ ဘုတ့် ဝဲန် ခြိုင် အန်, ဝီ တဲး အန် စှိုပ် ခြိုင် ရေန့် ဂဲ, အီ မုး ခြိုင် ပီ တာ ခုန်ဒီခမ်.
29 ဟဲ့ ဟွတ့်, ဂေ ဝီ ဒိုဝ်း ယွုန် မာအာတ့်, ဘူင် မင်ဂိုမ်, စှိုပ် ဒီ ဂိန့် ဇဝ် ယေဆူ. ဂေ ဘော တဲး အန် ဂူင့် န့ကြွုန်. ဟဲ့ ဟွတ့်, ဂေ ဝီ ခြိုပ်ခြဝ် ဒီ အာတ့် အန်, ညိုင်ရာင် ကြိုပ် အန်, တဲး န့ မွှိုမ် ကာညး. ဂေ တဝ်း, “အိုယ် မဲ ခုန်ဒီခမ် အီ အိုပ် ဒူအီ ယူဒါ, တဲး မဲ ဂျာမ်ဆာ.”
30 ဂေ ဘော ပတ့် နာ အန်, ဒိုဝ်း န့ကြွုန်, မး ဂိန့် အန် ဘဲန် ဇေန့် ဘဲန် ဇေန့်.
31 ဂေ ဟဲ့ ဟွတ့် ဘူင် ဇိုဝ် တီ ဘဲန် မျုဝ် ဘဲန် မျုဝ်, ဂေ ဝီ ဘုတ့် ဝဲန် ခြိုင် ရေန့် ဂဲ တွိုန်, ဝီ တဲး အန် စှိုပ် ခြိုင် ဘြိမ် အန်, ဝီ တိုယ် အန် လေး ခဲင် မိူင်, တဲး ဂေ ငဝ်း ယမ် အန် ဒဲင် ရွင့် ကာဝဲ့.
32 ဒေါ ဟာဝ် ဂေ ဒူပ် န့တေန့် အီ လေး ခဲင် မိူင်, ဂေ ဘော ယိုဝ် ဒူအီ အီ တး မိူင် ကူရေန့်. အန် စိူဝ် အာဆီမူန်. ဂေ စ်ု အန် ဂွတ် ရွင့် ကာဝဲ့ ပီ ဒီ ဒွက် ဒိုက် ဂေ ဇဝ် ယေဆူ.
33 ဂေ ဘော ဟာဝ် ဇမ် အူ ပ့လုဝ့် အီ စိူဝ် ဂေါလဂုဝ်ထာ. လွင် ဒါင် စိူဝ် တီ မုး “ဒူင် ကွယ် ကာအာင် ဂိန့်.”
34 ဒူင် ကွယ် ဂေ တီ, ဂေ ဝီ တဲး ဇဝ် ယေဆူ ဒျီင် အိုမ် ဆာဘျိတ်a အီ ဟဲ့ ကာဝ်ု ဆွင့် ဒုဝ် ဆတ်. ဇဝ် ယေဆူ ယီ ထေဝ် အီ စဲက်. အန် တူ ဒျီင်.
35 ပန် တီ ဂေ ဝီ ဒွက် ဒိုက် အန် ဒီ ရွင့် ကာဝဲ့ တွိုန်. ဂေ ဟဲ့ ဟွတ့် ဆမ် ရွင့်, ဂေ ဝီ ဒိုဝ်း ခြိုင် အန် ဝီ ကာယဝ်း ကာတဲ ဂေ. ဂေ လာယ် ကာဒုဝ်, တဲး ဂေ နပ် အာဆေ ဒီ ပွိုန်.
36 ဟဲ့ ဟွတ့်, ဂေ ဝီ တုတ့် ဘ်ု အန်.
37 နာ ဒဲင် ဂိန့် အန်, ဂေ ဟဲ့ ဒိုက် ပဲ့ အီ တဲး အီ နပ် ပီ လုတ့် အန်. န့ တဝ်း, “အန် မုး အာယေဆူ, ခုန်ဒီခမ် အီ အိုပ် ဒူအီ ယူဒါ.”
38 န့ ဘော မိုဝ်း ဒါ ဇူန် အာ ဝီ. ဘော ဂါယ် လုဝ် ယမ် ဒဲင် ရွင့် ကာဝဲ့. ဂေ ဘော ဒိုက် ဂါယ် ဒီ ရွင့် ဂါယ်, အူ ဝီ ဘ့လာက် အာအး, ပေါ အူ ဝီ ဘ့လာက် အာဂ ဇဝ် ယေဆူ.
39 န့ ယီ မိုဝ်း ဂေ ဒူအီ အီ တး ကာလုဝ်း ဒူင် တီ. ဂေ ဘော ယိုဝ် ဇဝ် ယေဆူ ဒိုက် ဒီ ရွင့် ကာဝဲ့, ဂေ ဝီ တဝ်း ဂြုဝ်း တူ မွှိုမ် ဒီ အန်. ဂေ မာဝတ် ဂိန့် ဂေ, ဝီ တဝ်း,
40 “မဲ ဟဲ့ တဝ်း, မဲ ပဲ ဒီ ဘူင် တဲး ဟုဝ် ဇဝ်ဖြာ ကာပျာတ့် လိုဝ်, အူယ် ဆီငဲ ဒီ ဝီ ဆမ် တဲး န့ ဟွတ့်. ဒေါ တီ နီ, တဲး မဲ ချွတ် အာဆာက် မဲ. ဆေ မဲ မုး ဂွန် ဇဝ်ဖြာ, တဲး မဲ လူင် ဒဲင် ရွင့် တီ.”
41 ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဘော ဂေ ဒါ ဆာရာ အီ မာနုဝ် ဒါရာ ယူဒါ, ဘော ဂေ ဒါ တာင် အီ အိုပ် မိူင်, ဂေ ဘော တဝ်း ပါယ် တီ, တဲး န့ မွှိုမ် ကာညး.
42 ဂေ ဘော တဝ်း, “အန် ဟဲ့ ချွတ် အီ ဟဝ်, ဒေါ တီ နီ အာဝ် ပွိုန် ဝီ ချွတ် ဒုဝ် ဘြိမ် အန်. အန် မုး ခုန်ဒီခမ် အီ အိုပ် ဒူအီ အီဆာရေလ. တဲး အန် လေး လူင် ဒဲင် ရွင့် တီ. ပန် တီ ယေ ယော့ ညှိုမ် အန်.
43 အန် ဘော ဘိုင် ဇဝ်ဖြာ. ဆေ ဇဝ်ဖြာ အိုင်, တဲး အန် ချွတ် ဝီ တီ, အီ ဟဲ့ တဝ်း, အန် မုး ဂွန် ဇဝ်ဖြာ.”
44 ဘော ဒါ ဇူန် အာ ဝီ အီ ဒိုက် ဒီ ရွင့် အီ ကွယ် ဒီ ခူပ် ဇဝ် ယေဆူ, ဂါယ် ဝီ ကာလာင် ဂြုဝ်း တူ မွှိုမ် ဇိုဝ် တီ.
45 အူ ဆိန့် ဆီငဲ ကာတဲ ကော ဇမ် အူယ် နာရီ ဝါယ် ဆီငဲ ကာတဲ, န့ ဘော အပ် ဝွင့် ခဲင် မိူင် ဘော မိူင်.
46 ယီ ဇမ် အူယ် နာရီ ဝါယ် ဆီငဲ ကာတဲ, ဇဝ် ယေဆူ ဝီ ဒတ် တာင်. အန် တဝ်း, “အေလီ အေလီ လာမာ ဆာဘာထာနီ.” လွင် ဒါင် အန် တီ, န့ မုး, “မဲ ဇဝ်ဖြာ အုဝ်, မဲ ဇဝ်ဖြာ အုဝ်, မှဝ် န့ ပါယ် ပီ ဝဲန် မဲ ဒီ အုဝ်.”
47 ဂေ ဒူအီ အီ ကွယ် ကာတတ် ရွင့် ကာဝဲ့ တွိုန်, မင် အီ ဘော ထူမ် ဂြုဝ်း တီ. ဂေ ဝီ တဝ်း, “အန် ဒဲ့ အာအေလီယ တွိုန်.”
48 အူ ဝီ ဝီ ကာဘ့လဲပ် ဟာဝ် အူ ဇေန့်, ဟာဝ် ဒိုဝ်း ဒိး အိုမ်, စိုပ် ခဲင် အိုမ် ဆာဘျိတ် အီ ပြာင်, ဝီ စျှီပ် ဒီ ရာ ဟေ, ဝီ စုဝ့် တဲး ဇဝ် ယေဆူ ပွိုန် ဒီ ဒျီင်.
49 အီ ဟဝ် ယီ တဝ်း, “တဲး အန် ကွယ် ပါယ် တီ, တဲး ယေ ယွတ်, ယုဝ် အာအေလီယ တွိုန် ဒီ တး ချွတ် အန်.”
50 ဇဝ် ယေဆူ ယီ ဒတ် တာင် ပေါ အူ ဇေန့်. ဟဲ့ ဟွတ့်, ဖွိုမ် အန် ဘော တူတ့်.
51 ဒေါ အန် တီ န့ မုး ဘိက် တာင် အီ ဂွင့် ဘဲန် ရဲင် ခဲင် ဟုဝ် ဇဝ်ဖြာ တွိုန်. ဘိက် ဂွင့် တီ ဘော ကာယာတ့် ရာင် အန်, ဘော စုး နာ ဒဲင်, လူင် ဇမ် အီ ခြိုမ်. ဘော မာအိမ် ဘော ယေန့်, ဘော မာဝ် တာင် ကာလာတ့် လိုဝ်.
52 ဘော ကာဒဝ် ဘာရေဝ် ဘဲန် ပ့လုဝ့် ဘဲန် ပ့လုဝ့် ဘော န့ ဝိုဝ်း ရာင် အန်. ဘော ဒူအီ ဘွတ် အီ ဟဲ့ ဟွတ့် ယမ်, ဂေ ကိူန် ဝီ ယိတ့် ဝီ အိမ်.
53 ဂေ ဝီ လေး ခဲင် ကာဒဝ် ဘာရေဝ် တွိုန်. ဝါယ် ဝီ ယိတ့် ဝီ အိမ် ဇဝ် ယေဆူ, ဂေ ဒူအီ တီ ဘော ဟာဝ် လိုပ် ခဲင် မိူင် ဘွတ် တွိုန်, (အီ မုး မိူင် ယေရူဆာလဲမ်), တဲး ဒူအီ ကိူန် ဘော ပွိုန် ဒီ ယိုဝ် ဂေ.
54 န့ ယီ မုး ဒါ ဘုဝ် အီ အိုပ် ဒါ ဆိုက် အူ မာယဝ်း ဝီ ဘော ဂေ ဒါ ဆိုက် အန် အီ ကွယ် ရိုမ် ဒူပ် အန်, ဘ်ု ဇဝ် ယေဆူ. ဂေ ဟဲ့ ယိုဝ် မာအိမ် ယေန့်, ယိုဝ် ဘော ဘဲန် မျုဝ် ဘဲန် မျုဝ် ပီ ပါယ် ဒူင် ကွယ် ဂေ တွိုန်, ဂေ ဘော ယုဝ် ကာဆဝ်. ဂေ ဝီ တဝ်း, “ဟဲ့ မှာန်, ဟဲ့ မုး, ဒူအီ တီ ဟဲ့ မုး ဂွန် ဇဝ်ဖြာ.”
55 ဂေ အီဘိုန့်, ဂေ ကိူန်, ဂေ ယီ ကွယ် တူင့် ဒီ တွိုန်, ယွတ် ဇဝ် ယေဆူ ဒေါ ကွယ် အန် ဒဲင် ရွင့်. န့ မုး ဂေ အီဘိုန့် အီ ဟဲ့ ဒွိုမ် ဒူပ် ဇဝ် ယေဆူ အူ ဆိန့် ဒေါ လေး အန် ခဲင် အိူင် ဂါလီလေ တွိုန်. ဂေ မိူဝ် ဟဲ့ လိုမ်လာ အန်.
56 ကာတဲ ဂေ အီဘိုန့် တီ, န့ ဘာ့ ဘော နာင် မာရီ အီ တး မိူင် မာက်ဒါလာ ဘော နာင် မာရီ အီ မုး မာ အာယာကူပ် ဂါယ် အာယုဝ်ဆဲပ် ဘော မာ ဂါယ် အာ ဝီ အီ မုး ဂွန် အာဇေဘေဒေ.
57 ဘာ ဒီ အပ်, န့ ဘော မိုဝ်း ဒူအီ အူ ဝီ, အန် စိူဝ် အာယုဝ်ဆဲပ်. အန် မုး ဒူအီ ခြမ်. မိူင် ဘြိမ် အန် မုး မိူင် အေရီမာထီ. အန် ဟဲ့ ဒွိုမ် ဘဲန် ဒီဘဲ ဇဝ် ယေဆူ အူ ဝီ.
58 အန် ဝီ ဟာဝ် ဒူင် ကွယ် အာဖီလာတ်, ဝီ မှာန့်, တဲး အန် ပွိုန် ဒီ ဒိုဝ်း ဒုဝ် ဘူင့် ဇဝ် ယေဆူ လေး ဒဲင် ရွင့် တွိုန်. အာဖီလာတ် ဘော စ်ု အီ, တဲး ဂေ ဒွါ ဒုဝ် ဇဝ် ယေဆူ ဒီ အန်.
59 အာယုဝ်ဆဲပ် ဘော ဒိုဝ်း ဒုဝ် ဇဝ် ယေဆူ, ဒိုဝ်း ဘော ဘိက် ကာတမ် လုယ် အီ ဆီငါ, ဝီ ကာဘန် ဘိက် တီ ဒီ ဒုဝ် ဘူင့် ဇဝ် ယေဆူ.
60 န့ ယီ မိုဝ်း ကာဒဝ် ဘာရေဝ် အီ မုး ကြုဝ် အန်. န့ မုး ကာဒဝ် ကာမာယ် ပီ ဘူင် အန် ခဲင် ဒါအာင် မာဝ်. အန် ဒိုဝ်း ဒုဝ် ဇဝ် ယေဆူ ဘ့လေး ခဲင် ကာဒဝ် တီ. အန် ဘော ဘ့လေး မာဝ် တာင် ဒီ အာတ့် မာလုဝ်း ကာဒဝ် တွိုန်, တဲး န့ ကာဘိတ် ဆီချာ. ဟဲ့ ဟွတ့်, အန် ဝီ ဝေန့် ဒီ ကာင် အန်.
61 ဒေါ အန် တီ ဘော နာင် မာရီ အီ တး မိူင် မာက်ဒါလာ တွိုန် ဘော နာင် မာရီ ပေါ အူ ဝီ, ဂါယ် ကွယ် နာ အာတ့် ကာဒဝ် ဘာရေဝ် တွိုန်.
62 ပါ ခဲညှာ ယီ မုး ဆီငဲ ဝါယ် ရဲန် ဂေ ဒူအီ ယူဒါ ပီ ဒီ ဟူမ် အာတ့် ဆီငဲ ဒီလှဝ်. ဆီငဲ အန် တီ, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ, ဂေ ဝီ ဟာဝ် ဒူင် ကွယ် အာဖီလာတ်.
63 ဂေ တဝ်း, “မဲ ဇဝ်, ယေ လှုဝ်း ဂြုဝ်း ဒူအီ အီ ဆီမာ ကာလုဝ် တွိုန်. ဒေါ ဆီ အိမ် အန်, အန် ဟဲ့ ဒွိုမ် တဝ်း, ဝါယ် အူယ် ဆီငဲ အန် ဒီ ဝီ ယိတ့် ဝီ အိမ်.
64 ခုဝ်, ယေ မှာန့်, တဲး မဲ စ်ု အီ, တဲး ဂေ ကာဘိတ် ရိတ် ကာဒဝ် ဘာရေဝ် တွိုန်, ကွဲ့ တဲး ဂေ ဒီဘဲ အန် တး ပြာ ဒုဝ် အန်, ကွဲ့ တဲး ဂေ ပွိုန် ဒီ ကာလာင် ဒီ အီ, အန် ဟဲ့ ဝီ ယိတ့် ဝီ အိမ်. ဂေ ဟီ ပွိုန် ဒီ ဘူင် ပါယ် တီ, ပီ ကာလုဝ် ဂေ တီ ဟဲ့ ဝဲ တူ မွှိုမ် လွှိုမ် ပီ မာနုဝ် အာယေဆူ ဒေါ အိမ် အန်.”
65 အာဖီလာတ် ဝီ တဝ်း, “တဲး ဘေ စ်ု ဒူအီ ဘ်ု ဘာရေဝ် တီ. တဲး ဘေ ဘူင် ခဲ့ ပီ ဆီ ဘူင် ဘေ, တဲး န့ ဆီချာ.”
66 ပန် တီ ဂေ ဝီ ဟာဝ် ကာဘိတ် ရိတ် မာလုဝ်း, ဒွက် ဇိုမ်. ဂေ ဘော ဝီ စ်ု ဒူအီ ဘ်ု ဘာရေဝ် တီ.

MAT 28
1 ပန် တီ န့ ကော ဇမ် ဆီငဲ ဝါယ် ဆီငဲ ဒီလှဝ်. ဆိန့်ဝး စေဝ် ဒေါ ညှမ် ဘ့လာင် ပြဲ, န့ မုး နာင် မာရီ အီ တး မိူင် မာက်ဒါလာ ဘော နာင် မာရီ ပေါ အူ ဝီ, ဂါယ် တဝ်း ဒီ ဟာဝ် ယွတ် ကာဒဝ် ဘာရေဝ် တွိုန်.
2 ဒေါ အန် တီ န့ မိုဝ်း အာမူ အာမာတ် ဇဝ်ဖြာ အူ ကာဒင်, အန် တး လူင် ဒဲင် ကာဒါယ်, ဟာဝ် ဒူင် မိုဝ်း ကာဒဝ် ဘာရေဝ် တွိုန်, ဝီ ဇုန် ဝဲန် မာဝ် တာင် အီ ကွယ် ဒီ အာတ့် မာလုဝ်း ကာဒဝ် ဘာရေဝ် တွိုန်, ဝီ တုတ့် ကွယ် ဒဲင် မာဝ် တီ. ပီ ဘူင် အန် တီ, န့ တဲး မာအိမ် ကော ယေန့် ကာဆဝ်.
3 အာမူ အာမာတ် ဇဝ်ဖြာ တီ, အန် မိုဝ်း အာရိုပ် ပီ ပ့လ မ့ပ့လေတ့်. ခြိုင် ပီ တာ အန် ဘော လုယ် ရာဝ်.
4 ဂေ ဒူအီ ဘ်ု ကာဒဝ် ဘာရေဝ် တွိုန်, ဂေ ဘော ယုဝ် ကာဆဝ်. ဂေ ဘော ကေး နှဲန် ဒူအီ ယမ်, အာဝ် ပွိုန် ဘူင် မာဆေ.
5 အာမူ အာမာတ် ဇဝ်ဖြာ တွိုန် ယီ ကာလာင် ဂြုဝ်း ဒီ အီဘိုန့် အာ ဝီ တွိုန်. အန် တဝ်း, “ကွဲ့ ယုဝ်. အုဝ် ဟဲ့ နပ်, ဘာယ် ဟဲ့ တး ယွတ် ဒုဝ် ဘူင့် ဇဝ် ယေဆူ အီ ဟဲ့ ဟွတ့် ယမ် ဒဲင် ရွင့် ကာဝဲ့.
6 အန် တူ ကွယ် ဒီ နီ, အန် ဟဲ့ ဝီ ယိတ့် ဝီ အိမ်. န့ ဟဲ့ ဘဲန် ပီ ဒွိုမ် ကာလာင် အန် ဒီ ဘေ. တဲး ဘာယ် တး ယွတ် ဒူင် ပီ ဒွိုမ် ဘ့လေး အုန် ဂေ ဒုဝ် ဘူင့် အန်.
7 ဘာယ် ဟဲ့ ဟွတ့် ယွတ် တူတ့်, ဘာယ် ဝီ ဟာဝ် ဟဲ ဟဲ ကာလာင် ဒီ ဒီဘဲ ဇဝ် ယေဆူ လွင် အန် တီ. ဘာယ် လုဝ် တဝ်း, ‘ဇဝ် ယေဆူ ဟဲ့ ဟွတ့် ဝီ ယိတ့် ဝီ အိမ်. အန် ဒီ ယဲတ့် ဒီ အာတ့် ဘေ, ဟာဝ် အိူင် ဂါလီလေ. ဆေ ဘေ ဘော ဟာဝ် အိူင် ဂါလီလေ, ဘေ ဒီ ဘော ယိုဝ် အန်.’ ခဲ့ တီ အုဝ် စ်ု ဘာယ် ကာလာင် ဒီ ဂေ.”
8 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ဂြုဝ်း တီ ဒီ အီဘိုန့် အာ ဝီ, ဂါယ် မိူဝ် ဟာဝ် ဟဲ ဟဲ, လေး ဒူင် ကွယ် ဘာရေဝ် တွိုန်. နဝ်း ဂါယ် ဘော ယုဝ် ဘော ဒါခိုယ်. ဂါယ် ဘော ကာဘ့လဲပ် ဟာဝ် တဝ်း ဒီ ကာလာင် လွင် အန် တီ ဒီ ဂေ ဒီဘဲ ဇဝ် ယေဆူ.
9 ဒေါ ဟာဝ် ဂါယ် တီ အူ ဇေန့်, ဇဝ် ယေဆူ ကာပ့လုး ဒီ ဂါယ်. အန် ဘော တဝ်း, “တဲး ဘာယ် ဒါခိုယ်.” ဂါယ် မိူဝ် ဟာဝ် ချြီ့ အန်, ဝီ ခြိုပ်ခြဝ် ဒီ အာတ့် အန်, ပါ ပ့လဝ် အန် ဘော ကြိုပ် အန်.
10 အန် ဝီ တဝ်း ဒီ ဂါယ်, “ကွဲ့ ယုဝ်. ဟာဝ် ကာလာင် ဒီ ဂေ ဘီနွင် အုဝ်, ဆေ ဂေ ဟာဝ် ဇမ် အိူင် ဂါလီလေ, ဂေ ဒီ ဘော ယိုဝ် အုဝ်.”
11 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ အီဘိုန့် အာ ဝီ တွိုန်, ဂါယ် ဝီ ဟာဝ်. ဒေါ အန် တီ ဂေ ဒူအီ ဘ်ု ကာဒဝ် ဘာရေဝ်, ဂေ ဝီ ဟာဝ် ခဲင် မိူင်, ဝီ ကာလာင် ဒီ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ လွင် ပီ ပါယ် ဒွန် မျုဝ်.
12 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ယီ ကာလာင် ဒီ ဂေ ဒါ တာင် အီ အိုပ် မိူင်. ဟဲ့ ဟွတ့်, ဂေ ဝီ လာယ် ဖြူမ် ဒီ ကာလုဝ် ဒီ အီ. ဂေ ဝီ ဒွါ ရွိုန် ကိူန် ဒီ ဒူအီ ဘ်ု ကာဒဝ် ဘာရေဝ် တွိုန်. ဂေ ဝီ တဝ်း,
13 “ဘေ လုဝ် ကာလာင် ဒီ ဒွန် အီ, လွင် ဒီဘဲ ဒူအီ တွိုန်, ဂေ ဟဲ့ တး ခဲင် မှိုဝ် ဒေါ အိတ် ဘေ, ဝီ ပြာ ဒီ ဒိုဝ်း ဟာဝ် ဒုဝ် ဘူင့် အန်.
14 ဆေ ဒါ ကာညာ ဘေ ဒီ ဘော နပ် လွင် အန် တီ, ယေ ဒီ ကာလာင် ဂြုဝ်း ဒီ အန်, ကွဲ့ တဲး န့ ဘဲန် မှာပ် ဘေ.”
15 ခုဝ်, ဂေ ဒါ ဆိုက် တွိုန် ဝီ ဒိုဝ်း ရွိုန် ဒီ ဒါ တာင် ဂေ, ဝီ ကာလာင် တူတ့် ဒွန် မျုဝ် ပီ ဒမ် ဂေ ဒါ တာင်. ကော ဇမ် အာတိုဝ် နီ, ဂေ ဒူအီ ယူဒါ အီ ကွယ် ဒွန် နာ ဒွန် ပ့လုဝ့်, ဂေ ဘော နပ် ပီ ခဲ ဂေ လွင် ပြာ ဂေ ဒုဝ် ဇဝ် ယေဆူ.
16 ဝါယ် အန် တီ န့ မုး ဂေ ဒီဘဲ ဇဝ် ယေဆူ ဂိုဝ် ဒီ အူ ဝီ တွိုန်, ဂေ ဘော ဟာဝ် ဒူပ် န့တေန့် အီ ဇမ် အိူင် ဂါလီလေ. ဂေ ဘော ဟာဝ် ဟုဝ့် ဒီ နွန် ပီ ဒွိုမ် ကာလာင် ဇဝ် ယေဆူ ဒီ ဂေ.
17 ဂေ ဘော ယိုဝ် ဇဝ် ယေဆူ, ဂေ ဝီ ကြိုပ် အန်. မင် အီ ဂေ တူ ဘော ညှိုမ်, ဝီ ဘဲန် နဝ်း ကာလိင် ကာလဲ.
18 ပန် တီ ဇဝ် ယေဆူ ဝီ တး ဇမ် ကာတတ် ဂေ, ဝီ တဝ်း, “ခဲ့ ဘော မိုဝ်း ပွုန် တူတ့် ဒွန် မျုဝ် ဘော ဒဲင် ကာဒါယ် ဘော ခဲင် ဂါင်ဟြာဝ်, ဇဝ်ဖြာ ဟဲ့ အာပ် ဒွါ တူတ့် ဒီ အုဝ်.
19 ခုဝ်, အုဝ် စ်ု ဘေ ဟာဝ် ဒွန် နာ ဒွန် ပ့လုဝ့်, ဒဲ့ ဒူအီ ဒွန် မျုဝ် ဘဲန် ဒီဘဲ အုဝ်. ဘေ ဘော လုဝ် ဂါဝ် ဘော ပွုန် ဇဝ်ဖြာ, အီ မုး ဂုန့် အုဝ် ဘော ပွုန် အုဝ် ဘော ပွုန် နဝ်း ဖွိုမ် ဇဝ်ဖြာ, စိုပ် ဂေ ခဲင် အိုမ်.
20 တဲး ဘေ ဘော မာနုဝ် ဂေ, တဲး ဂေ ဒူပ် ဆီချာ ပီ မာနုဝ် အုဝ် ဒွန် မျုဝ် ဒီ ဘေ. အုဝ် မိူဝ် ဒီ ကွယ် ရိုမ် ဒူပ် ဘေ ဆေဆေ, တဲး ကော ဇမ် အာခြာဝ် ပန် ဒီ တူတ့် ဇာတ် နီ.”

MRK 1
1 ဘပ် နီ စုး ဒီ ခဲ လွင် ဇဝ် ယေဆူ အီ မုး ဂွန် ဇဝ်ဖြာ. အန် ဘော မုး ဒူအီ ပီ ရဝ်း ပီ တိုယ် ဇဝ်ဖြာ. ဂြုဝ်း ပီ ဒဲမ် နီ တဲး ဒူအီ ဘဲန် နဝ်း ဒါခိုယ်.
2 ခါ အာတ့် န့ မိုဝ်း ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ. အန် ဟဲ့ ဒဲမ် အုန် ဂြုဝ်း ဇဝ်ဖြာ ခဲင် ဘပ် အန်. န့ မုး ဂြုဝ်း ပီ ကာလာင် ဇဝ်ဖြာ ဒီ ဇဝ် ယေဆူ. ပီ ဒဲမ် အန် န့ ပါယ် နီ. အန် တဝ်း, “အုဝ် ဒီ တိုယ် အာမူ အာမာတ် အုဝ် အူ ဝီ, တဲး အန် ယဲတ့် ဒီ အာတ့် မဲ. အန် ဒီ မ့ပြာယ် န့တေန့် မဲ.”
3 ဒူအီ ဝီ တီ, အန် ဒီ ဒတ် ခဲင် ဒူင် ကာဟဝ်း, “တဲး ဘေ မ့ပြာယ် န့တေန့် ပီ လုဝ် ဝဝ့် အန် ဇဝ်. ဘူင်, တဲး န့ ဆိူဝ်.”
4 ဝါယ် အန် တီ အာယောဟာန် တး ကွယ် ခဲင် ဒူင် ကာဟဝ်း, အန် မိူဝ် စိုပ် ဒူအီ ခဲင် အိုမ်. အန် မာနုဝ် ဒူအီ တဲး ဂေ လှုဝ်း ဝဲန် မှာပ် ဂေ, ခမ် ဒီ စိုပ် ခဲင် အိုမ်, တဲး ဇဝ်ဖြာ ပဲ ဒီ ဂဝ်း ဝဲန် မှာပ် ဂေ.
5 ဂေ ဒူအီ ဒွန် အီ, အီ ကွယ် ခဲင် အိူင် ယူဒါ, ဘော ဂေ ဒူအီ အီ ကွယ် ခဲင် မိူင် ယေရူဆာလဲမ်, ဂေ ဘောကာဂ့လျီတ် လေး ဒူင် ကွယ် ဂေ, ဟာဝ် ဒူင် ကွယ် ဒါ ဆာရာ အာယောဟာန် တွိုန်. ဂေ ဝီ ကာလာင် မှာပ် ဂေ, တဲး အာယောဟာန် စိုပ် ဂေ ခဲင် အိုမ် ဘ့လဲင် ယောဒါန်.
6 ဒါ ဆာရာ အာယောဟာန် တွိုန်, အန် တာ ခြိုင် ဟိုက် မင်ပြွင့် ကာဟာတ့်, တာ ဆဲ့ ဟုန်, ပက် ဒီ ညွယ် အန်. အန် မိူဝ် ဟူမ် မာ အာဇူင့် ဘော ငါမ် မာဖျီန်.a
7 ပီ ခဲ အာယောဟာန် ဒီ ဒူအီ, န့ ပါယ် နီ. အန် တဝ်း, “န့ ဒီ မိုဝ်း ဒူအီ အူ ဝီ, အန် ဒီ တး ဝါယ် အုဝ်. ပွုန် အန် ဆီ တာင် လွှိုမ် ပွုန် အုဝ်. ဝန် ခူဒိန့် အန် မိူဝ်, အုဝ် ညှမ် ကာအာပ် ဂိုပ် ဂဝ်း.
8 အုဝ် နီ, အုဝ် စိုပ် ဘေ ခဲင် အိုမ်. ဒူအီ အီ ဒီ တး, အန် ဒီ ဘော တဲး နဝ်း ဖွိုမ် ဇဝ်ဖြာ အိုပ် ဘေ.”
9 ဝါယ် အန် တီ ဇဝ် ယေဆူ လေး ခဲင် မိူင် နာဆာရေတ့်. မိူင် နာဆာရေတ့် တီ ကွယ် ခဲင် အိူင် ဂါလီလေ. အန် ဘော ဟာဝ် ဇမ် ဒူင် ကွယ် အာယောဟာန်. ဘော အန် တဲး အာယောဟာန် စိုပ် အန် ခဲင် အိုမ် ဘ့လဲင် ယောဒါန် တွိုန်.
10 ဒေါ လေး အန် ခဲင် အိုမ်, အန် ဘော ယိုဝ် ဂါင်ဟြာဝ် န့ဝိုဝ်း. နဝ်း ဖွိုမ် ဇဝ်ဖြာ အီ ပီ မာဘ့လူယ် လူင် တး စုး ဒီ အန်.
11 ဘော ဂြုဝ်း ဇဝ်ဖြာ လေး ဂါင်ဟြာဝ်. အန် တဝ်း, “မဲ မုး ဂွန် ပီ ရွက့် အုဝ်. ပီ ဘူင် မဲ ဟဲ့ လဝ့် နဝ်း အုဝ်.”
12 ပန် တီ နဝ်း ဖွိုမ် ဇဝ်ဖြာ ဆုတ့် ဇဝ် ယေဆူ လေး ဒူင် ကွယ် အန်, ဟာဝ် ကွယ် ခဲင် ပြဲ ကာဟဝ်း အူ ဇေန့်.
13 အာဒါ ဖွုန် ဂိုဝ် ဆီငဲ အန် ကွယ် ခဲင် ပြဲ ကာဟဝ်း တီ. ဘုဝ် ကာနမ် အီ စိူဝ် ဆာတာန် ဘော ကာဆုး အန် ဘူင် မှာပ်. ဒူင် တီ, န့ ဘော မိုဝ်း ဒုဝ် ပြဲ အီ ကွယ် ကာတတ် အန်. ဂေ အာမူ အာမာတ် ဇဝ်ဖြာ ဘော တး လိုမ်လာ အန်.
14 ဝါယ် ဟဲ့ မှေတ့် ခြွင့် ဂေ ဒါ ဆာရာ အာယောဟာန် ခဲင် ကာပိုမ်, ဇဝ် ယေဆူ ဝီ ဟာဝ် ဇမ် ခဲင် အိူင် ဂါလီလေ, ဝီ ကာလာင် လွင် ဇဝ်ဖြာ တဲး ဒူအီ ဘဲန် နဝ်း ဒါခိုယ်.
15 ဇဝ် ယေဆူ တဝ်း, “အာခြာဝ် ဒီ တး အိုပ် ဇဝ်ဖြာ ကာဒါယ် ဟဲ့ ကာတတ် ဒီ တး. တဲး ဘေ လှုဝ်း ဝဲန် မှာပ် ဘေ, တဲး ဘေ ညှိုမ် ဂြုဝ်း အီ တဲး ဒူအီ ဘဲန် နဝ်း ဒါခိုယ်.”
16 ဒေါ ဝီ ဟာဝ် ဇဝ် ယေဆူ ခူပ် အိုမ် ဒိုင် အီ စိူဝ် အိုမ် ဂါလီလေ, အန် ဝီ ယိုဝ် အာဆီမူန် ဂါယ် ဝါ အန် အီ စိူဝ် အာအန်ဒါရူ. ဂါယ် မိူဝ် ဘျွာ န့ရပ် ဂါယ် ခဲင် အိုမ်. ခုဝ်, ဂါယ် မုး ဒူအီ မှေတ့် ဂါ.
17 ဇဝ် ယေဆူ တဝ်း ဒီ ဂါယ်, “ဘာယ် တး ဒူပ် အုဝ်. အုဝ် ဒီ တဲး ဘာယ် ဝီ ဒဲ့ ဒူအီ ဟဝ် တး ဒူပ် အုဝ်.”
18 အန် ဟဲ့ ဟွတ့် ကာလာင် ဂြုဝ်း တီ, ဂါယ် ဝီ ဘ့လေး ဝဲန် န့ရပ် ဂါယ် အူ ဇေန့်, ဝီ ဟာဝ် ဒူပ် ဇဝ် ယေဆူ.
19 ဇဝ် ယေဆူ ဟဲ့ ဝီ ဟာဝ် နာ အာတ့် အီ စဲက်, အန် ဝီ ဟာ ယိုဝ် အာယာကူပ် အီ မုး ဂွန် အာဇေဘေဒေ ဘော ဝါ အန်, အီ စိူဝ် အာယောဟာန်. ဂါယ် ကွယ် ခဲင် ရိုဝ် ဂါယ်, ဝီ မ့ပြာယ် န့ရပ် ဂါယ်.
20 ဇဝ် ယေဆူ ဝီ ဒဲ့ ဘော ဂါယ် အာ ဝီ တီ, တဲး ဂါယ် ဒူပ် အန်. ဟဲ့ ဟွတ့်, ဂါယ် ဘော လေး ခဲင် ရိုဝ် တွိုန်, တဲး ဘော ဂုန့် ဂါယ် ဘော ဂေ ပီ ဇာင် အန် ဝီ ကွယ် ဒီ ပန် ခဲင် ရိုဝ် တွိုန်. ဂါယ် ယီ ဟာဝ် ဒူပ် ဇဝ် ယေဆူ အူ ဇေန့်.
21 ဝါယ် အန် တီ ဂေ ဘော ဖိုင် ဝီ ဟာဝ် ဇမ် ခဲင် မိူင် ကာပေနာရိုမ်. ဒေါ မုး ဆီငဲ ဒီလှဝ်, ဇဝ် ယေဆူ ဟာဝ် လိုပ် ခဲင် ဇူင် ဂေ, ဝီ စုး ဒီ မာနုဝ် ဒူအီ.
22 ဂေ အီ ထူမ် ပီ မာနုဝ် အန်, ဂေ အာမ် ကာဆဝ်. ပီ မာနုဝ် အန် တီ, န့ ပီ, အန် မိုဝ်း ပွုန် တာင်. န့ တူ ပီ ပီ မာနုဝ် ဒါ ဆာရာ ဂေ.
23 ဒေါ အန် တီ န့ မိုဝ်း ဒူအီ အူ ဝီ ခဲင် ဇူင် တွိုန်. အန် မိုဝ်း ကာနမ် ကွယ် ခဲင် ဒုဝ် ဘူင့် အန်. အန် ဒတ် တာင် တဝ်း,
24 “အိုယ် မဲ အာယေဆူ အီ တး မိူင် နာဆာရေတ့်, မာဆေ ပီ လုဝ် မဲ ဒီ ယေ.း ယုဝ် မိူဝ် မဲ ဒီ တး ပျာတ့် ယေ.း အုဝ် ဟဲ့ နပ်, မဲ မုး အာဆေ. မဲ မုး ဒူအီ ဘွတ် ပီ ရဝ်း ပီ တိုယ် ဇဝ်ဖြာ.”
25 ဇဝ် ယေဆူ ဝီ စ်ု အန်. အန် တဝ်း, “ကွဲ့ ဂြုဝ်း, လေး တ ခဲင် ဒုဝ် ဘူင့် ဒူအီ တီ.”
26 အန် ဟဲ့ ဟွတ့် တဝ်း ပါယ် တီ, ကာနမ် ဒီယုး ဒီယေန့် ဒုဝ် ဘူင့် ဒူအီ တွိုန်, ဝီ ဒတ် တာင်, လေး ခဲင် ဒုဝ် ဘူင့် အန်.
27 ဂေ ဒူအီ အီ ကွယ် ယိုဝ် လွင် အန် တီ, ဂေ ဝီ အာမ် ကာဆဝ်. ဂေ ဝီ လာယ် ကာလာင် တဝ်း, “မာဆေ န့ မုး, ပီ ဘူင် အန်.း န့ နှဲန် ဒီ မုး ဒါရာ ကာမာယ်. ဒါရာ တီ ဟဲ့ မိုဝ်း ပွုန်. ဆာရာ နီ, အန် စ်ု ဂေ ကာနမ် လေး. ဟဲ့ ဟွတ့်, ကာနမ် ထူမ် ဒူပ် ပီ တဝ်း အန်.”
28 ပါယ် တီ, ဂေ ဒူအီ ခဲင် အိူင် ဂါလီလေ ဘော အိူင် ကော နပ် လွင် ပဲ့ ဟဲ့ ဘူင် ဇဝ် ယေဆူ ဇိုဝ် တီ.
29 ဘော ဇဝ် ယေဆူ ဘော ဂေ ဒူအီ အီ ဒူပ် အန်, ဂေ ဝီ လေး ခဲင် ဇူင် တွိုန်. ဟဲ့ ဟွတ့်, ဂေ ဝီ ဟာဝ် ဆိူဝ် လိုပ် ခဲင် ကာင် အာဆီမူန် ဂါယ် အာအန်ဒါရူ. ဘော အာယာကူပ် ဂါယ် အာယောဟာန် ဟဲ့ ဒူပ် လိုပ် ခဲင် ကာင် တွိုန်.
30 ဒေါ အန် တီ န့ ယီ မိုဝ်း ဂိုန့် အာဆီမူန်, အန် အိတ် ဒူင် အိတ် အန်. ဒုဝ် အန် ဒါတ် ကာဆဝ်. ဂေ ဝီ ကာလာင် ဒီ ဇဝ် ယေဆူ လွင် အန် တီ.
31 ပန် တီ ဇဝ် ယေဆူ ဝီ ဟာဝ် ဒူင် ကွယ် အန်, ပါ ဒဲ အန်, စွယ် အန် ယိတ့်. ဒေါ အန် တီ ဆဝ် အန် ဘော ဟြာယ်. အန် ဝီ စုး ဒီ လိုမ်လာ ယွတ် မဲန် ဂေ.
32 ဆီငဲ တီ, ဘာ ဒီ အပ် ဒေါ ဂေတ့် ဆီငဲ, ဂေ တး တိုယ် ဒူအီ ကိူန် တး ဇမ် ဒူင် ကွယ် ဇဝ် ယေဆူ တွိုန်. ဂေ တိုယ် ဒူအီ ဆဝ် ဘော ဒူအီ အီ မိုဝ်း ကာနမ် ခဲင် ဒုဝ် ဂေ, တဲး အန် ပီကဲန် ဂေ.
33 ပါယ် တီ, န့ မိုဝ်း ဒူအီ ခဲင် မိူင် ဘော မိူင် တး ကာဇု ဒီ အာတ့် မာလုဝ်း ကာင် ဒူင် ကွယ် အန်.
34 ဇဝ် ယေဆူ ဝီ ဘူင် တဲး ဒူအီ ဆဝ် ကိူန် ကော ကဲန်. အန် ဘော ဆုတ့် ဂေ ကာနမ် ကိူန် လေး ခဲင် ဒုဝ် ဘူင့် ဒူအီ. ကာနမ် ဂေ တီ, ဂေ ဟဲ့ နပ် လွင် ဇဝ် ယေဆူ, အန် မုး အာဆေ. ခုဝ်, အန် တူ ခ့ဝါင် ဂေ ကာလာင် ဂြုဝ်း.
35 ပါ ခဲညှာ ဆိန့်ဝး, ပြဲ ညှမ် ဘ့လာင်, ဇဝ် ယေဆူ န့ဆိုဝ်း, ဝီ လေး ခဲင် ကာင်, ဟာဝ် ဒူင် တူ မိုဝ်း ဒူအီ. ဟဲ့ ဟွတ့်, အန် ဆာခိုဝ် ဒီ ဇဝ်ဖြာ.
36 အာဆီမူန် ဂေ ဂိုက် အန် ယီ ဟာဝ် ဟြေတ့် အန်.
37 ဂေ ဟဲ့ ဟွတ့် ကာတုန့် အန်, ဂေ တဝ်း, “အိုယ် ဆာရာ, ဒွန် အီ ဟဲ့ ဟြေတ့် မဲ.”
38 ဇဝ် ယေဆူ ဝီ တဝ်း, “တဲး အေ ဟာဝ် ပေါ အူ ပ့လုဝ့်. တဲး အေ ဟာဝ် ခဲင် ရဝ် အီ ကွယ် ကာတတ် ဒူင် ကွယ် အေ နီ. ခုဝ်, အုဝ် ဟဲ့ တး ဒဲင် ကာဒါယ် နီ, တဲး အုဝ် ပွိုန် ဒီ မာနုဝ် ဂေ ဒူအီ ဇိုဝ် တီ.”
39 ပါယ် တီ အန် ဘော ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ဂါလီလေ, မာနုဝ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ ဘော ဆုတ့် ကာနမ် လေး ခဲင် ဒုဝ် ဘူင့် အီ.
40 န့ ယီ မိုဝ်း ဒူအီ အူ ဝီ, အန် မိုဝ်း ဆဝ် ဒုတ်.b အန် တး ဇမ် ဒူင် ကွယ် ဇဝ် ယေဆူ, ခြိုပ်ခြဝ် ဒီ အာတ့် အန်. အန် တဝ်း, “ဆေ မဲ မိုဝ်း နဝ်း ဆီ ဘူင်, မဲ ဘော ပဲ ပီကဲန် အုဝ်, တဲး အုဝ် ဆီငါ ဒူပ် ပီ ဒမ် ဒါရာ.”
41 ဇဝ် ယေဆူ ဘော ဘဲန် နဝ်း ကာဝေ အန်, အန် ဝီ ပါ ဒူအီ တီ, ဝီ တဝ်း, “အုဝ် ဟဲ့ ဆီ ဘူင်. တဲး မဲ ကဲန်.”
42 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဆဝ် ဒုတ် ဝီ တီ ဘော ဟြာယ် အူ ဇေန့်. အန် ဘော ကဲန်.
43-44 ပန် တီ ဇဝ် ယေဆူ ဝီ စ်ု ဒူအီ တီ, တဝ်း “ကွဲ့ ကာလာင် ဒီ အီ လွင် ပဲ့ ဟဲ့ ဘူင် အုဝ်. မဲ ယီ လုဝ် ဟာဝ် ဒူင် ကွယ် ဒါ အီ လှူ ဒီ ဇဝ်ဖြာ, တဲး အန် ယွတ် ဒုဝ် မဲ. ဟဲ့ ဟွတ့်, တဲး မဲ ဝီ လှူ ခဲ့ ပီ စ်ု ဒါ ဆာရာ အာမုဝ်ဆဲ ဘေ လှူ, တဲး ဒွန် အီ နပ်, မဲ ဟဲ့ ကဲန်.” ဇဝ် ယေဆူ ဟဲ့ ဟွတ့် တဝ်း ပါယ် တီ, အန် ဝီ စ်ု ဒူအီ တီ လေး ဒူင် ကွယ် အန်.
45 ဒူအီ တွိုန် ယီ တူ ဘူင် ပီ တဝ်း ဇဝ် ယေဆူ. အန် ဟဲ့ ဟွတ့် လေး ဒူင် ကွယ် ဇဝ် ယေဆူ, အန် ဝီ စုး ဒီ ကာလာင် ဒွန် နာ ဒွန် ပ့လုဝ့်, တဲး ဒွန် အီ ကော နပ် လွင် အန် တီ. ခုဝ် အန် တီ ဇဝ် ယေဆူ အာဝ် ဟူ ပွိုန် တဲး အီ ယိုဝ် အန် ခဲင် မိူင် ဂေ. အန် ဟာဝ် ဒူင် တူ မိုဝ်း ဒူအီ. ဂေ ယီ လေး ဒွန် နာ ဒွန် ပ့လုဝ့် ဟာဝ် ဇမ် ဒူင် ကွယ် အန်.

MRK 2
1 ဝါယ် အန် တီ ဖွုန် ဖန် ဆီငဲ, ဇဝ် ယေဆူ ဝီ ဝေန့် မိူင် ကာပေနာရိုမ်. ဂေ ဒူအီ ဘော နပ်, အန် ဟဲ့ တး ဇမ် ခဲင် မိူင်, ကွယ် ခဲင် ကာင် အန်.
2 ဂေ ကိူန် ဝီ တး ကာဇု ခဲင် ကာင် တွိုန်. ဘော နာ ရေတ့် ကာင် ဒူအီ ဟဲ့ နုဝ့်. အာဝ် ဟူ ပွိုန် လိုပ် ဒီ မာလုဝ်း. ဇဝ် ယေဆူ ယီ ကာလာင် ဂြုဝ်း ဇဝ်ဖြာ ဒီ ဂေ, တဲး ဂေ ထူမ်.
3 န့ ယီ မိုဝ်း ဒူအီ မင် အီ တး တိုယ် ဒူအီ ဆဝ် အူ ဝီ. ဒဲ ဂေ ပ့လဝ် အန် ဟဲ့ ဟွတ့် ယမ်. ဂေ ဖွုန် ဝီ ကာဂွတ် အန် တး.
4 ကူပ် ကိူန် ဒူအီ, ဂေ တူ ပွိုန် ဟာဝ် ဇမ် ဒူင် ကွယ် ဇဝ် ယေဆူ. ပန် တီ ဂေ ဝီ ဟုဝ့် ဒဲင် ကာတု ကာင်, ဝီ ပျာတ့်, တဲး န့ ဘဲန် ကာဒဝ် နာ ဒဲင် ဒူင် ကွယ် ဇဝ် ယေဆူ.a ဟဲ့ ဟွတ့်, ဂေ ဝီ ဘျွာ လူင် ဒူအီ ဆဝ် တွိုန် ဒဲင် ကာဘဲး အန်, တဲး အန် ဇမ် ဒီ အာတ့် ဇဝ် ယေဆူ.
5 ဇဝ် ယေဆူ ယီ ယိုဝ် ဂေ ညှိုမ် အန်, အန် ဝီ ကာလာင် ဒီ ဒူအီ ဆဝ် တီ. အန် တဝ်း, “အိုယ် ဝါ အုဝ်, အုဝ် ဟဲ့ ဟွတ့် ဘ့လွာ့ ဝဲန် မှာပ် မဲ.”
6 န့ ယီ မိုဝ်း ဂေ ဒါ ဆာရာ အီ မာနုဝ် ဒါရာ ယူဒါ မင် အီ, ဂေ ကာဖာ ခဲင် နဝ်း ဂေ တဝ်း,
7 “မှဝ် န့ ပါယ် ပီ ကာလာင် အန် ဂြုဝ်း တီ.း န့ မုး ဂြုဝ်း အီ ကာခဲန့် ဒီ ဇဝ်ဖြာ. အာဝ် မိုဝ်း အာဆေ ပဲ ဒီ ဂဝ်း ဝဲန် မှာပ် အီ. န့ မိုဝ်း မီ ဇဝ်ဖြာ အီ ပွိုန် ဂဝ်း ဝဲန် မှာပ် အီ.”
8 ဇဝ် ယေဆူ မိူဝ် နပ် အူ ဇေန့် ခဲင် နဝ်း အန် ပီ ဇေန့်ဇာ ဂေ ခဲင် နဝ်း ဂေ. အန် ဝီ တဝ်း ဒီ ဂေ, “မှဝ် န့ ပါယ် ပီ ထာင် ဘေ ပါယ် တီ.း
9 ဆေ အုဝ် တဝ်း ဒီ ဒူအီ တီ, ‘အုဝ် ဂဝ်း ဝဲန် မှာပ် မဲ,’ ဘေ ထာင် န့ ဟဲ့ ငှိုယ် ကာလာင် ကူပ် တူ ပွိုန် ယိုဝ် ဘေ, ယုဝ် မှာပ် ဆီ မိုဝ်း, တူ မိုဝ်း. ဆေ အုဝ် ယီ တဝ်း, ‘တဲး မဲ ယိတ့်, ဂူင့် ကာဘဲး မဲ, ဝေန့်,’ ဘေ ထာင် န့ ညှာပ် ကာလာင် ကူပ် ပွိုန် ယိုဝ် ဘေ, ယုဝ် အန် ယိတ့်, တူ ယိတ့်.
10 အုဝ် ယီ တဲး ဘေ နပ်, အုဝ် အီ ဟဲ့ ဘဲန် ဂွန် ဒူအီ, အုဝ် ဟဲ့ မိုဝ်း ပွုန် ဒဲင် ကာဒါယ်, တဲး အုဝ် ပဲ ဒီ ဘ့လွာ့ ဝဲန် မှာပ် အီ.” အန် ဟဲ့ ဟွတ့် ကာလာင် ပါယ် တီ, အန် ဝီ တဝ်း ဒီ ဒူအီ ဆဝ် တွိုန်,
11 “အုဝ် တဝ်း ဒီ မဲ, ယိတ့်, တဲး မဲ ဒိုဝ်း ဂူင့် ကာဘဲး မဲ, ဝေန့် ခဲင် ကာင် မဲ.”
12 ပန် တီ အန် ဘော ယိတ့် အူ ဇေန့်, ဒိုဝ်း ဂူင့် ကာဘဲး အန်, ဟာဝ် လေး ဒူင် ကွယ် ဇဝ် ယေဆူ, တဲး ဒွန် အီ ပွိုန် ဒီ ယိုဝ်. ဂေ ဒွန် အီ ကော အာမ် ကာဆဝ်. ဂေ ဘော အိူပ် ဇဝ်ဖြာ တဝ်း, “အေ တူ ဒွိုမ် ယိုဝ် ဇိုဝ် တီ ဒေါ မှဝ်.”
13 ပေါ အူ ဇေန့် ဇဝ် ယေဆူ ဟာဝ် ဇမ် ဘာင် အိုမ် ဒိုင်. ဘော ဂေ ဒူအီ ကိူန် ဝီ တး ဒူပ် အန်. အန် ဝီ စုး ဒီ မာနုဝ် ဂေ.
14 ဒေါ ဟာဝ် အန် ဒူပ် န့တေန့်, အန် ယိုဝ် အာလေဝီ, အီ မုး ဂွန် အာလာဖဲ. အန် ကွယ် ဒူင် ဂဲပ် ရွိုန် စိုင်. ဇဝ် ယေဆူ တဝ်း ဒီ အာလေဝီ တွိုန်, “မဲ တး ဒူပ် အုဝ်.” ဟဲ့ ဟွတ့် အန် ဝီ ယိတ့်, ဟာဝ် ဒူပ် ဇဝ် ယေဆူ.
15 ဝါယ် အန် တီ ဇဝ် ယေဆူ ဂေ ဒီဘဲ အန် ဝီ ဟာဝ် ဟူမ် ဘူမ် ခဲင် ကာင် အာလေဝီ. န့ မိုဝ်း ဘော ဂေ ဒူအီ ဂဲပ် ရွိုန် စိုင် ဘော ဂေ ဒူအီ အီ ဘူင် မှာပ် ဘဲန် မျုဝ် ဘဲန် မျုဝ်, ဂေ ကိူန် ကွယ် ရိုမ်, ဟူမ် ရိုမ်. န့ မိုဝ်း ဒူအီ ဇိုဝ် တီ, ဂေ ကိူန် ဒူပ် ဇဝ် ယေဆူ.
16 န့ မိုဝ်း ဂေ ဒါ ဆာရာ အီ မာနုဝ် ဒါရာ ယူဒါ မင် အီ. ဂေ မုး ဒူအီ ဖိုင် ဖာရီဆဲ, ဂေ ဘော ယိုဝ် ဇဝ် ယေဆူ ဘော ဂေ ဒူအီ အီ ဘူင် မှာပ် ဘဲန် မျုဝ် ဘဲန် မျုဝ် ဘော ဂေ ဒူအီ ဂဲပ် ရွိုန် စိုင်,b ကွယ် ရိုမ်, ဟူမ် ရိုမ်. ဂေ ဝီ တး ဒီမွှတ် ဒီ ဒီဘဲ ဇဝ် ယေဆူ. ဂေ တဝ်း, “မှဝ် န့ ပါယ် ပီ ကွယ် ဒါ ဆာရာ ဘေ, ဟူမ် ရိုမ် ဒူပ် ဂေ ဒူအီ အီ ဂဲပ် ရွိုန် စိုင် ဘော ဂေ ဒူအီ အီ ဘူင် မှာပ် ဒွန် မျုဝ်.း”
17 ဘော ဇဝ် ယေဆူ ဟဲ့ ယိုဝ် ဂြုဝ်း ဂေ. အန် ဝီ တဝ်း ဒီ ဂေ, “အာဆေ ဟဲ့ ပ့လူမ် ခ, အာဝ် လုဝ် ဆာရာဝူန်. အာဆေ မိုဝ်း ဆဝ် ရောဂါ, အန် ဟဲ့ လုဝ် ဆာရာဝူန်. ခုဝ်, အုဝ် မိူဝ် တူ တး တဲး အုဝ် ဒဲ့ ဒူအီ မွှိုမ် တး ဒူပ် အုဝ်. အုဝ် ဟဲ့ တး တဲး အုဝ် ဒဲ့ ဂေ ဒူအီ မိုဝ်း မှာပ် တး ဒူပ် အုဝ်.”
18 န့ မိုဝ်း ဂေ ဒီဘဲ ဒါ ဆာရာ အာယောဟာန် တွိုန်, ဘော ဂေ ဒူအီ ဖိုင် ဖာရီဆဲ, ဂေ ဘောကာဂ့လျီတ် ခမ် ဒီ ယိူန် ပီ ဒီ ဟူမ်. န့ ယီ မိုဝ်း မင် အီ, ဂေ တး ဇမ် ဒူင် ကွယ် ဇဝ် ယေဆူ, ဝီ ဒီမွှတ် အန်. ဂေ တဝ်း, “ဂေ ဒီဘဲ အာယောဟာန် ဘော ဂေ ဒီဘဲ ခဲင် ဖိုင် ဖာရီဆဲ, ဂေ ယိူန် ပီ ဒီ ဟူမ် ဂေ. မှဝ် န့ ပါယ် ပီ တူ ယိူန် ဒီဘဲ မဲ ပီ ဒီ ဟူမ် ဂေ.း”c
19 ဇဝ် ယေဆူ ဝီ တဝ်း, “ဆေ န့ မိုဝ်း ဘ့လွယ် ခတ်, ဂေ ခဲတ့် အီ တး လိုပ် ဘ့လွယ် တီ, ဂေ တူ ပွိုန် ယိူန် ပီ ဒီ ဟူမ် ဒေါ ကွယ် ရိုမ် ကာညူမ် ဒူပ် ဂေ. ဂေ လုဝ် ဟူမ် ဘ့လွယ် ခတ်, ဒေါ ကွယ် ရိုမ် ကာညူမ် ဒူပ် ဂေ.
20 န့ ယီ ဒီ ဇမ် အူ ဆီငဲ, ဂေ ဒီ ဒိုဝ်း ဝဲန် ကာညူမ် တွိုန်. ဒေါ အန် တီ ဂေ ဒူအီ အီ လိုပ် ဘ့လွယ် တီ, ဂေ ဒီ ယိူန် ပီ ဒီ ဟူမ် ဂေ.
21 န့ မိူဝ် တူ မိုဝ်း ဒူအီ, အီ ဒိုဝ်း ဒူန့် ကာမာယ် ဝီ ကာပါင် ဆီတုဝ် ဘြိမ်. ဆေ အန် ဘော ဘူင် ပါယ် တီ, ဒူန့် ကာမာယ် တဲး ဆီတုဝ် ဘြိမ် ဝီ ကာပျာတ့် ကာပွါ, တဲး လှုး အန် ဝီ တာင် လွှိုမ် ခါ အာတ့်.
22 န့ မိူဝ် တူ မိုဝ်း အာဆေ အီ ဟပ် အိုမ် ဆာဘျိတ်d ကာမာယ် ခဲင် ကာပဝ် ဘ့လေ အီ ဘြိမ်. ဆေ အန် ဘူင် ပါယ် တီ, အိုမ် ဆာဘျိတ် ကာမာယ် ဒီ ဆီနမ် ခဲင် ကာပဝ် ဘြိမ် တွိုန်, တဲး ကာပဝ် ကာလာတ့်, တဲး ဘော ကာပဝ် ဘော အိုမ် ဆာဘျိတ် ကော စှိုမ်. ခုဝ်, ဒူအီ ဒီ ဟပ် အိုမ် ဆာဘျိတ် ကာမာယ် ခဲင် ကာပဝ် ကာမာယ်, ကွဲ့ တဲး န့ လိုဝ်.”
23 န့ ဝီ ဇမ် အူ ဆီငဲ အီ မုး ဆီငဲ ဒီလှဝ်. ဆီငဲ အန် တီ, ဇဝ် ယေဆူ ဂေ ဒီဘဲ အန် ဝီ ဟာဝ် ဒူပ် ဂြဲင် ခဲင် မာန် ခဝ်ချုင်. ဂေ ဒီဘဲ အန်, ဒေါ ဟာဝ် ဂေ ဒူပ် ဂြဲင် တီ, ဂေ ဝီ စုး ဒီ ဆီကတ် ကာယူင့် အန်.
24 ဂေ ဒူအီ ဖိုင် ဖာရီဆဲ မင် အီ, ဂေ ဝီ တဝ်း ဒီ ဇဝ် ယေဆူ, “မဲ ယွတ် ဒီဘဲ မဲ, မှဝ် န့ ပါယ် ပီ ဘူင် ဂေ ပီ တူ တဲး ဒါရာ အေ ဘူင် ဒေါ မုး ဆီငဲ ဒီလှဝ်.း”
25 ဇဝ် ယေဆူ ဝီ တဝ်း ဒီ ဂေ, “ဘေ တူ ဒွိုမ် တိး ခဲင် ဘပ် ဇဝ်ဖြာ လွင် ပဲ့ ဟဲ့ ဘူင် အာဒါဝိတ် တွိုန်.း ဘော အန် ဘော ဒူအီ အီ ဒူပ် အန် တူ မိုဝ်း ပီ ဒီ ဟူမ်, ယီ ကာပြာန့် ကာဆဝ် ပီ ဒီ ဟူမ်. ဒေါ အန် တီ အန် လိုပ် ခဲင် ကာင် ဒူင် ကြိုပ် ဂေ ဇဝ်ဖြာ, ဒိုဝ်း ဟူမ် ခါမုန် ပီ ဘ့လေး အီ ဒီ အာတ့် ဇဝ်ဖြာ. အန် ဟဲ့ ဟွတ့် ဒိုဝ်း ဟူမ်, အန် ဘော ဒွါ တဲး ဘော ဂေ ဒူအီ အီ ဒူပ် အန် ဟူမ်.
26 အန် ဘူင် ပါယ် တီ, ဒေါ ကွယ် အာဘာထာ တွိုန်, အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဒါရာ တူ တဲး ဒွန် အီ ဟူမ် ခါမုန် တီ. န့ မိုဝ်း မီ ဂေ ဒူအီ အီ လှူ ဒီ ဇဝ်ဖြာ, အီ ပွိုန် ဟူမ် အာတီ.”
27 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း ဒီ ဂေ, “ဇဝ်ဖြာ ဘူင် ဆီငဲ ဒီလှဝ်, တဲး န့ စွယ် ဒူအီ. အန် တူ ဘူင် ဆီငဲ ဒီလှဝ် တဲး န့ ညှာပ် ဒီ ဒူအီ.
28 ခုဝ်, န့ မုး အုဝ်, အီ ဟဲ့ ဘဲန် ဂွန် ဒူအီ, အုဝ် မုး ဒါ ကာညာ အီ အိုပ် ဆီငဲ ဒီလှဝ်.”

MRK 3
1 ပေါ အူ ဇေန့်, ဒေါ ဝီ ဇမ် ဆီငဲ ဒီလှဝ် ဇဝ် ယေဆူ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဒေါ အန် တီ န့ မိုဝ်း ဒူအီ အူ ဝီ, ဒဲ အန် ဟဲ့ ယမ် ဘ့လာက်.
2 ဂေ ဒူအီ ဟဝ် အီ ကွယ် ခဲင် ဇူင်, ဂေ ဆီ ဖျာက် ဇဝ် ယေဆူ. ခုဝ်, ဂေ နှဝ့် ဒီ ယွတ်, ယုဝ် အန် ဒီ ပီကဲန် ဒူအီ တီ ဒေါ မုး ဆီငဲ ဒီလှဝ်.
3 ဇဝ် ယေဆူ ယီ တဝ်း ဒီ ဒူအီ ဆဝ် တွိုန်, “မဲ ယိတ့်, တး ကွယ် ဒီ အာတ့် နီ.”
4 ဟဲ့ ဟွတ့်, အန် ဝီ ဒီမွှတ် အီ ဟဝ်, အန် တဝ်း, “မာဆေ ပီ လုဝ် ဘူင် ဘေ ဆီငဲ ဒီလှဝ်.း လုဝ် ဘူင် အီ မွှိုမ်, လုဝ် ဘူင် အီ တူ မွှိုမ်.း လုဝ် ချွတ် အီ, လုဝ် ငဝ်း အီ.း” ဂေ ယီ တူ ဝျီ့ ဂြုဝ်း တီ.
5 အန် ဝီ ယွတ် အီ ပါယ် အာရိုပ် ဂေ ဒူအီ ခဲင် ဇူင်, နဝ်း အန် ကော ရူ ဘော က့လိုဝ် ကူပ် တူ မိုဝ်း ဂေ နဝ်း ရွက့် ကာဝေ ဒူအီ. အန် ဝီ တဝ်း ဒီ ဒူအီ ဆဝ် တွိုန်, “မဲ စုဝ့် ဒဲ မဲ.” ဟဲ့ ဟွတ့်, အန် ဝီ စုဝ့် ဒဲ အန်. ဟဲ့ ဝီ ကဲန် တူတ့်.
6 ဝါယ် အန် တီ ဂေ ဒူအီ ဖိုင် ဖာရီဆဲ လေး ခဲင် ဇူင် တွိုန်. ဂေ ဝီ ဟာဝ် ဒူင် ကွယ် ဂေ ဒူအီ ဖိုင် ခုန်ဒီခမ် အာဟေရူတ်, လာယ် ဆင်ချာင်, မှဝ် ဂေ ဒီ ပါယ် ဒီ ဘူင်, တဲး ဂေ ပွိုန် ဒီ ငဝ်း ဝဲန် ဇဝ် ယေဆူ.
7 ဇဝ် ယေဆူ ဂေ ဒီဘဲ အန်, ဂေ ဝီ လေး ဒူင် တီ, ဝီ ဟာဝ် ဇမ် ဘာင် အိုမ် ဂါလီလေ. ဂေ ဒူအီ ကွယ် အိူင် ဂါလီလေ တွိုန်, ဂေ ကိူန် ကာဆဝ် တး ဒူပ် အန်.
8 ဘော ဂေ ဒူအီ အီ ကွယ် ခဲင် အိူင် ယူဒါ, ဘော ဒူအီ အီ ကွယ် ခဲင် မိူင် ယေရူဆာလဲမ်, ဂေ ဒူအီ အီ တး အိူင် အဲဒူမဲ, ဘော ဂေ ဒူအီ အီ တး ဘ့လာက် နာ တ ဘ့လဲင် ယောဒါန်, ဘော ဂေ ဒူအီ ကွယ် မိူင် ထူရုဝ် ဂါယ် မိူင် ဆီဒူန်, ဂေ ဒူအီ ဇိုဝ် တီ, ဂေ ဟဲ့ ယိုဝ် ဆာဒါင် လွင် ဇဝ် ယေဆူ, ဂေ ဘောကာဂ့လျီတ် ဝီ တး ဒူင် ကွယ် အန်.
9-10 ခါ အာတ့် ဇဝ် ယေဆူ ဟဲ့ ဒွိုမ် ပီကဲန် ဆဝ် ဂေ ကိူန်. ခုဝ်, ဂေ ဒူအီ မိုဝ်း ဆဝ် ဝီ ထေဝ် ဒီ ဟာဝ် ကာတတ် အန်, တဲး ဂေ ပွိုန် ဒီ ပါ အန်. ကူပ် ကိူန် ဂေ ဒူအီ ဇိုဝ် တီ, အန် ယီ ကာလာင် ဒီ ဒီဘဲ အန်, တဲး ဂေ မ့ပြာယ် ရိုဝ် ဒီတဲတ် အူ လှာင်, တဲး အန် ပွိုန် ဒီ လိုပ် နာ ခဲင်, ကွဲ့ တဲး ဂေ ဒူအီ ကိူန် ကွယ် ရူပ် ကာဆျီ့ ဒီ အန်.
11 ဒေါ အန် တီ န့ ယီ မိုဝ်း ကာနမ် အီ ကွယ် ခဲင် ဒုဝ် အီ. ဂေ ယိုဝ် ဇဝ် ယေဆူ, ဂေ ဝီ ကေး ဒီ အာတ့် အန်, ဝီ ဒတ် တဝ်း, “မဲ မုး ဂွန် ဇဝ်ဖြာ.”
12 အန် ယီ စ်ု ဂေ, ကွဲ့ တဲး ဂေ ကာလာင် ဒီ အီ ဟဝ် လွင် အာဆေ အန် မုး.
13 ဝါယ် အန် တီ ဇဝ် ယေဆူ ဝီ ဟုဝ့် ဒဲင် နွန်. အန် ဝီ ဒဲ့ ဂေ ဒူအီ ပီ ဒီ ရဝ်း အန်. ဂေ မိူဝ် တး ဇမ် ဒူင် ကွယ် အန်.
14 အန် ဝီ ဒဲ့ ဂိုဝ် ဒီ အာ ဝီ, တဲး ဂေ ကွယ် ရိုမ် ဒူပ် အန် ဆေဆေ. ဟဲ့ ဟွတ့်, တဲး အန် ဝီ တိုယ် ဂေ ကာလာင် ဒီ အီ ဟဝ် လွင် ဇဝ်ဖြာ.
15 အန် ဘော တဲး ဂေ မိုဝ်း ပွုန် ဒီ ဆုတ့် ကာနမ် လေး ခဲင် ဒုဝ် အီ.
16 ဒူအီ ဂေ တီ, ဂေ ဘော စိူဝ် ပါယ် နီ. အာဆီမူန်, ဇဝ် ယေဆူ ဘော ဝီ တဲး အန် စိူဝ် အာပေတာရူ.
17 ဘော အာယာကူပ် ဘော အာယောဟာန်, အီ မုး ဝါ အာယာကူပ်. ဂါယ် အာ ဝီ မုး ဂွန် အာဇေဘေဒေ. ဇဝ် ယေဆူ ဘော တဲး ဂါယ် စိူဝ် ဘုဝ်နေရာဂေ. ခဲင် ဂြုဝ်း ဂေ လွင် ဒါင် စိူဝ် တီ လေး, “ဂါယ် နပ် ဒီ ရူ ပီ ဟမ် ကာနမ်.”
18 န့ မုး ဘော အာအန်ဒါရူ, အာဖီလိပ်, အာဘာထုဝ်လုဝ်မုဝ်, အာမာထဲ, အာထုဝ်မာတ်, အာယာကူပ် အီ မုး ဂွန် အာလာဖဲ ဘော အာထာဒေ ဘော အာဆီမူန် အီ ဟဲ့ ဒွိုမ် ဘဲန် ဒါ ဇူန်
19 ဘော အာယူဒတ် အီ စိူဝ် ဘော အာဆာခါရီအူတ်, အီ ဒီ အာပ် ဇဝ် ယေဆူ ဒီ ရန်ဆူ အန်. ဂေ ဒူအီ တီ ဟဲ့ ဘဲန် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ.
20 ပန် တီ ဇဝ် ယေဆူ ဘော ဒီဘဲ အန် ဝီ ဟာဝ် လိုပ် ခဲင် ကာင် အူ ကာင်. ဘော ဂေ ဒူအီ ကိူန် ဝီ တး ကာဇု ဒူင် ကွယ် အန်, တူ တဲး ဂေ ပွိုန် ဒီ ဟူမ် ဘူမ် ဂေ.
21 ဝေါဝဲ ဇဝ် ယေဆူ မင် အီ ဘော နပ် လွင် အန် တီ, ဂေ တဝ်း, “အန် ဟဲ့ ဟွတ့် ဘဲန် ဒူအီ ရိုဝ်, တူ နပ် ပီ ဘူင် အန်.” ခုဝ်, ဂေ ဝီ ဟာဝ် တဝ်း ဒီ မှေတ့် အန်.
22 န့ ယီ မိုဝ်း ဂေ ဒါ ဆာရာ အီ မာနုဝ် ဒါရာ ယူဒါ. ဂေ ဟဲ့ လူင် တး မိူင် ယေရူဆာလဲမ်. ဂေ တဝ်း, ဇဝ် ယေဆူ မိုဝ်း ဘုဝ် ကာနမ် အီ စိူဝ် ဘေဆေဘူa ကွယ် ခဲင် ဒုဝ် ဘူင့် အန်. ဂေ မိူဝ် တဝ်း, န့ မုး ဘုဝ် ကာနမ် တီ, အီ တဲး အန် မိုဝ်း ပွုန်, တဲး အန် ပဲ ဒီ ဆုတ့် ကာနမ် လေး ခဲင် ဒုဝ် အီ.
23 ပန် တီ ဇဝ် ယေဆူ ဝီ ဒဲ့ ဂေ ဒူအီ, ဝီ ကာလာင် ဒီ ဂေ, တဲး န့ ဘဲန် အူဖာမာ. အန် တဝ်း, “ဆေ န့ မုး ဘုဝ် ကာနမ် အီ စိူဝ် ဆာတာန်, အန် တူ ဝီ ဆုတ့် အာမျုဝ် အန် လေး ခဲင် ဒုဝ် အီ.
24 န့ ပီ ဒူအီ ကွယ် ခဲင် မိူင် အူ မိူင်. ဆေ ဒူအီ လာယ် ကာဂုဝ်း ကာတဲ ဂေ, မိူင် ဂေ အာဝ် ဟူ ပွိုန် ဘဲန် အူ မိူင်. န့ ဒီ လိုဝ်.
25 ဆေ န့ ဘော မိုဝ်း ဒူအီ ကွယ် ခဲင် ကာင် အူ ကာင်, ဆေ ဂေ တူ လာယ် ဖြူမ်, အာဝ် ပွိုန် ကွယ် ရိုမ်, လုဝ် ကာယဝ်း.
26 န့ ဘော ပါယ် တီ, ဆေ ဘုဝ် ကာနမ် ဝီ ကာဂုဝ်း ဒီ ကာနမ် အာမျုဝ် အန်, ဂေ ဒီ ဘော လာယ် ကာယဝ်း. အန် ဒီ ဘော စှိုမ်. အာဝ် ဟူ မိုဝ်း ပွုန်.
27 ဆေ န့ ဘော မိုဝ်း ဒူအီ, အန် ဆီ လိုပ် ခဲင် ကာင် ဒါ အီ မိုဝ်း ပ့လူမ် တာင်, အန် တူ ပွိုန် ဟာဝ် ဆိူဝ် လိုပ် ဒိုဝ်း ကြုဝ်ကြာမ် ဒူအီ တီ. အန် လုဝ် မှေတ့် ဒါ ကာညာ ကာင် တွိုန်, ပက် ရိတ် အန် ဒီ အာတ့်. ဟဲ့ ဟွတ့်, အန် ကော ပွိုန် လိုပ်, ဒိုဝ်း ကြုဝ်ကြာမ် ခဲင် ကာင် တီ.
28 အုဝ် မိူဝ် တဝ်း အာခ်ု ဒီ ဘေ. ခဲ့ မိုဝ်း ဒူအီ မှာပ် ဘဲန် မျုဝ် ဘဲန် မျုဝ်, ဘော ကာလာင် နာ စီစိဝ် ဒွန် မျုဝ် လွင် ဇဝ်ဖြာ, ဇဝ်ဖြာ ဒီ ဘ့လွာ့ ဝဲန် မှာပ် တီ.
29 ဆေ န့ ယီ မိုဝ်း ဒူအီ, ဆေ အန် ကာလာင် နာ စီစိဝ် လွင် နဝ်း ဖွိုမ် ဇဝ်ဖြာ, မှာပ် ဇိုဝ် တီ, ဇဝ်ဖြာ တူ ဘ့လွာ့ ဝဲန် ဒေါ မှဝ်. အာဆေ ဘူင် မှာပ် ဇိုဝ် တီ, အန် လုဝ် ခမ် ဆေဆေ မှာပ် အန် တီ.”
30 ဇဝ် ယေဆူ ဟဲ့ ကာလာင် အူဖာမာ တီ ဒီ ဂေ ကူပ် ဟဲ့ ဒွိုမ် တဝ်း ဂေ, အန် မိုဝ်း ကာနမ် အီ ပ့လိုက် အန်.
31 ဝါယ် အန် တီ န့ ဘော မိုဝ်း မာ ဇဝ် ယေဆူ ဂေ ဝါ အန်, ဂေ ဝီ တး ဇမ် ဒူင် ကွယ် အန်. ဂေ ဟဲ့ တး ဇမ် နာ ရေတ့် ကာင် ဒူင် ကွယ် အန်, ဂေ ဝီ တိုယ် ဒူအီ အူ ဝီ, တဲး အန် ဟာဝ် လိုပ် ခဲင် ကာင်, ဒဲ့ လေး ဇဝ် ယေဆူ.
32 န့ ဝီ မိုဝ်း ဒူအီ ကိူန်, ကွယ် ရူပ် အန်, ဂေ ဝီ တဝ်း ဒီ အန်, “မာ မဲ ဂေ ဝါ မဲ, ဂေ ကွယ် နာ ရေတ့်, ဂေ ဒဲ့ မဲ.”
33 ဇဝ် ယေဆူ ဝီ တဝ်း, “အာဆေ အီ မုး မာ အုဝ် ဂေ ဝါ အုဝ်.း”
34 အန် ဟဲ့ ဟွတ့် တဝ်း ပါယ် တီ, အန် ဝီ ယွတ် ဂေ ဒူအီ အီ ကွယ် ရူပ် အန်, ဝီ တဝ်း, “ဘေ ဒူအီ အီ ကွယ် ဒီ နီ, ဘေ ဟဲ့ ပီ မာ အုဝ် ဂေ ဝါ အုဝ်.
35 အာဆေ ဘူင် ပီ အိုင် ဇဝ်ဖြာ, အန် ပီ မာ အုဝ် ဂေ ဝါ အုဝ်.”

MRK 4
1 ဇဝ် ယေဆူ ကွယ် ဒီ ခူပ် အိုမ် ဒိုင်, ဝီ စုး ဒီ မာနုဝ် ဒူအီ. ဂေ ဒူအီ အီ ဟဲ့ တး ကာဇု ဒူင် ကွယ် အန်, ဂေ ဟဲ့ ကိူန် ကာဆဝ်. ခုဝ်, ဇဝ် ယေဆူ ဝီ လိုပ် ခဲင် ရိုဝ် အူ လှာင်, ဟာဝ် ဂြာ့ တ အီ စဲက်, တဲး ဂေ ဒူအီ ကိူန် ပွိုန် ဒီ ကွယ် ဒဲင် ကာဒါယ် ဒီ ခူပ် အိုမ်.
2 ဒေါ ကွယ် အန် ပါယ် တီ, အန် ဝီ မာနုဝ် ဒီ ဂေ ဘဲန် မျုဝ် ဘဲန် မျုဝ်, တဲး န့ ဘဲန် အူဖာမာ. အန် ဝီ တဝ်း,
3 “ဘေ ထူမ်. န့ ဒွိုမ် မိုဝ်း ဒူအီ အူ ဝီ, အန် ဟာဝ် ဘြတ် ဆီမာ ငှုဝ်.
4 ဒေါ ဘြတ် အန် ဆီမာ ငှုဝ်, မင် ဘူင့် စုဝ်း ခူပ် န့တေန့်. မာဆိမ် ဘော တး ဇုဝ့် ဟူမ် ဆီမာ ငှုဝ် တီ.
5 ဆီမာ ငှုဝ် မင် ဘူင့် ဝီ စုဝ်း ဒဲင် ကာဒါယ် အီ မိုဝ်း မာဝ် နာ ခြိုမ်. နာ ဒဲင် မာဝ် တီ ကာဒါယ် ဒီဟြေဝ်. ကူပ် တူ မိုဝ်း ကာဒါယ် ဟေတ့်, ဆီမာ ငှုဝ် တီ, န့ ဘော ခြန် ဒီ လတ့်.
6 ဆီငဲ ဟီ ဆောဒါတ်, လှာ အန် ဘော ကြဲ ဒီ ဟျီ့ ကူပ် ရျီး အန် တူ ပွိုန် ဒီ ဟာဝ် လိုက် ခဲင် ကာဒါယ်, ကာဘာင် အန် ဒီလှး ယမ်.
7 ဆီမာ ငှုဝ် မင် ဘူင့်, ဘော စုဝ်း ဒဲင် ကာဒါယ် အီ မိုဝ်း ဒဝ် မာအာတ့်. ဒဝ် မာအာတ့် ယီ ကြဲ ဒီ တာင်, ဝီ ယာပ် ငှုဝ်, တူ တဲး န့ မိုဝ်း ကာယူင့် အန်.
8 ဘော ဆီမာ ငှုဝ် မင် ဘူင့်, ဂေ စုဝ်း ဒဲင် ကာဒါယ် ဘွတ်. အူ ဆိန့် ဒေါ လေး ကာဘာင် အန်, န့ မွှိုမ်. ကာယူင့် အန် ဒီ တာင်. အူ ဂဝ်, ဝီ ပွိုန် အူယ် ဂိုဝ်, ဒဝ် ဂိုဝ် ဂေ အူ မာယဝ်း ဂဝ်.”
9 ဇဝ် ယေဆူ ဟဲ့ ဟွတ့် ကာလာင် လွင် အန် တီ, အန် ဝီ တဝ်း, “အာဆေ မိုဝ်း ဟျုဝ့် အီ နပ် ဒီ ထူမ်, တဲး အန် ထူမ် ဂြုဝ်း အုဝ် တီ.”
10 ပန် တီ ဒေါ တူ မိုဝ်း ဒူအီ ကိူန်, ဂေ ဒီဘဲ ဇဝ် ယေဆူ ဘော ဂေ ဒူအီ အီ ဒူပ် အန်, ဂေ ဝီ ဒီမွှတ် အန် လွင် အူဖာမာ ပဲ့ ဟဲ့ ခဲ အန်.
11 အန် ဝီ တဝ်း ဒီ ဂေ, “ဆေ န့ မုး ဘေ, အုဝ် တဲး ဘေ နပ် ပီ တဝ်း အုဝ် လွင် မိူင် ပီ အိုပ် ဇဝ်ဖြာ အီ ညှာပ် ကာလှုး ဒီ နဝ်း. ဆေ န့ ယီ မုး ဒူအီ ဟဝ်, အုဝ် လုဝ် ကာလာင် ဒီ ဂေ, တဲး န့ ဘဲန် အူဖာမာ.
12 ပါယ် တီ န့ ဒီ ဘဲန် ပီ ဒွိုမ် တဝ်း ဇဝ်ဖြာ ခဲင် ဘပ် အန်. တဲး ဂေ ပွိုန် ဒီ ယိုဝ်, ယီ တူ တဲး န့ လိုဝ်း ဆီချာ ဒီ ဂေ. တဲး ဂေ ပွိုန် ဒီ ထူမ် ဂြုဝ်း, ယီ တူ တဲး န့ လိုဝ်း လွင် ဒါင် အန်. ဆေ ဂေ ယီ ဘျွင် နဝ်း, ဇဝ်ဖြာ ဒီ ဘ့လွာ့ ဝဲန် မှာပ် ဂေ.”
13 အန် ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း ဒီ ဂေ အီ ဒီမွှတ် အန်, “ဆေ ဘေ တူ နပ် လွင် ဒါင် အူဖာမာ ပဲ့ ဟဲ့ ခဲ အုဝ် နီ, န့ မိူဝ် တူ လိုဝ်း လွင် ဒါင် အူဖာမာ မျုဝ် ဟဝ် ပီ ဒီ တဝ်း အုဝ်.
14 န့ ဘော ပါယ် နီ. ဒူအီ ဘြတ် ဆီမာ ငှုဝ် ပီ ဒူအီ ကာလာင် ဂြုဝ်း ဇဝ်ဖြာ ဒီ ဒူအီ.
15 ပီ ထူမ် ဒူအီ မင် အီ, န့ ပီ ငှုဝ် အီ စုဝ်း ဘာင် န့တေန့်. ဂေ ဟဲ့ ဟွတ့် ထူမ် ဂြုဝ်း ဇဝ်ဖြာ, န့ ဝီ မိုဝ်း ဘုဝ် ကာနမ် အီ စိူဝ် ဆာတာန်, အန် ဒီ တး အူ ဇေန့်, ဝီ ဒိုဝ်း ဝဲန် ဂြုဝ်း ဇဝ်ဖြာ အီ ဟဲ့ လိုပ် ခဲင် နဝ်း ဂေ.
16 န့ ဘော မိုဝ်း မင် အီ, ခဲင် နဝ်း ဂေ န့ ပီ ဆီမာ ငှုဝ် အီ စုဝ်း ဒဲင် ကာဒါယ် အီ မိုဝ်း မာဝ် နာ ခြိုမ်. ဂေ ဟဲ့ ဟွတ့် ထူမ် ဂြုဝ်း ဇဝ်ဖြာ, ဂေ ဝီ ဒါခိုယ်, ဝီ တဲး ဂြုဝ်း တီ လိုပ် ခဲင် နဝ်း.
17 ကူပ် တူ မိုဝ်း ရျီး, ယီ တူ ပွိုန် ကွယ် လှေန့်. ဆေ ဒူအီ တီ ဘော ကာဒုး ဒုက်, ဆေ အီ ဟဝ် ဘော ရူ ဒီ ဂေ ကူပ် ညှိုမ် ဂေ ဂြုဝ်း ဇဝ်ဖြာ, ဂေ ဝီ ခြန် ဒီ ဝဲန် ဂြုဝ်း ဇဝ်ဖြာ တီ, ကွဲ့ ဟူ တဲး န့ ကွယ် ခဲင် နဝ်း.
18 န့ ဝီ မိုဝ်း ဒူအီ မင် အီ, ခဲင် နဝ်း ဂေ န့ ပီ ဆီမာ ငှုဝ် အီ စုဝ်း ဒဲင် ကာဒါယ် အီ မိုဝ်း ဒဝ် မာအာတ့်. ဘော ဂေ ဟဲ့ ထူမ် ဂြုဝ်း ဇဝ်ဖြာ.
19 ဟဲ့ ဟွတ့်, ဂေ ယီ ဘဲန် နဝ်း ကာဟွာ့ လွင် ပီ ဒီ လုဝ် ဂေ, ပီ ဒီ ဟူမ် ပီ ဒီ တာ ဂေ. ဂေ ဘော ကာလိုပ် ဒီ ဂျုဝ်ဂျာ တဲး ဂေ ခြမ်. ဂေ ထာင်, ကြုဝ် တီ တဲး န့ ဘဲန် နဝ်း ဂျီတ် ဒီ ဂေ. ပါယ် တီ ဂေ ကြဲ ဒီ ပိဝ် ဂြုဝ်း ဇဝ်ဖြာ, တူ တဲး န့ ဘဲန် အာဂျိုဝ် ဒီ ဂေ.
20 န့ ဘော မိုဝ်း ဒူအီ ပေါ အူ မျုဝ်. ခဲင် နဝ်း ဂေ, န့ ပီ ဆီမာ ငှုဝ် အီ စုဝ်း ဒဲင် ကာဒါယ် ဘွတ်. ဂေ ထူမ် ဂြုဝ်း ဇဝ်ဖြာ, ဝီ တဲး န့ လိုပ် ကွယ် ခဲင် နဝ်း, တဲး န့ ဝီ ဘဲန် အာဂျိုဝ် ဒီ ဂေ. အာဂျိုဝ် တီ, န့ ပီ ကာယူင့် ငှုဝ် အူ ဂဝ်. န့ ဝီ ပွိုန် အူယ် ဂိုဝ်, ဒဝ် ဂိုဝ် ဂေ အူ မာယဝ်း ဂဝ်.” ခဲ့ တီ ဇဝ် ယေဆူ တဝ်း ဒီ ဂေ.
21 ဝါယ် အန် တီ ဇဝ် ယေဆူ ဝီ တဝ်း, “ဘေ တူ ပီဒဝ့် ငဝ် အွမ်,aဝီ ဒိုဝ်း ဆီလာတ့် ဆီဘ့လိုက်. ဘေ မိူဝ် တူ ဘ့လေး အန် နာ ခြိုမ် ကာစှူင့် အိတ်. ဘေ ဒွန် အီ ဘ့လေး ငဝ် အွမ် ဒဲင် ဒူင် စာ.
22 ခုဝ် အန်, ခဲ့ မိုဝ်း ပီ ဆီ ကာဘိတ် အီ, န့ ဒီ ဝီ ကာလှုး. ခဲ့ မိုဝ်း ပီ ချြီင် ဒူအီ, န့ ဒီ ဝီ လိုဝ်း, တဲး အီ ပွိုန် ဒီ ယိုဝ်.
23 အာဆေ နပ် ဒီ ထူမ်, တဲး အန် ထူမ် ဂြုဝ်း အုဝ် နီ.”
24 ဇဝ် ယေဆူ ဟဲ့ ဟွတ့် တဝ်း ပါယ် တီ, အန် ဝီ တဝ်း, “တဲး ဘေ ထူမ် ဆီချာ ဂြုဝ်း အုဝ်. ဘေ ဘူင် ဒီ အီ မျုဝ် မှဝ်, ဘေ ဒီ ဝီ ပွိုန် မျုဝ် တီ. ဘေ ဒီ ဘော ပွိုန် လွှိုမ် တီ.
25 အာဆေ ဟဲ့ နပ် ဒီ ထူမ်, အန် ဒီ ဝီ နပ် ကာပွါ, အာဆေ ယီ တူ ထူမ် ဆီချာ, အန် ဒီ ဝီ ပိဝ် ခဲ့ ပီ ဒွိုမ် ထူမ် အန်, ကွဲ့ ဟူ တဲး အန် နပ် မာဆေ.”
26 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ တဝ်း, “မိူင် ပီ အိုပ် ဇဝ်ဖြာ, န့ ပီ ဒူအီ အူ ဝီ, အီ ဘြတ် ဆီမာ ငှုဝ် ဒဲင် ကာဒါယ်.
27 ဟဲ့ ဟွတ့်, အန် ဝီ အိတ် ဝီ န့ဆိုဝ်း. ဒွန် ဆီငဲ ဒွန် ညှာ, ငှုဝ် တီ ဝီ လတ့်. ကာဘာင် အန် ကြဲ ဒီ တာင်. အန် ယီ တူ နပ် ပီ ပါယ် အန်.
28 ငှုဝ် တီ ဝီ လတ့် ရာင် အန်. ဒေါ ဂုဝ် န့ မိုဝ်း ကာဘာင် အန်. ပန် တီ ကာယူင့် အန် ဝီ လေး. ဟဲ့ ဟွတ့်, န့ ဝီ ဘဲန် ဂဝ် ခဲင် ကာယူင့် အန်.
29 ဟီ ဇမ် အာခြာဝ် အန်, ဂဝ် အန် ဘော ဆိန်, ဒူအီ ရန့် ငှုဝ် တွိုန် ဝီ ဒိုဝ်း န့ဝါတ့် တး ဆုဝ့် ငှုဝ် တီ.”
30 ဇဝ် ယေဆူ ဟဲ့ ဟွတ့် ကာလာင် လွင် အန် တီ, အန် ဝီ တဝ်း, “မာဆေ ပီ လုဝ် တဝ်း အုဝ်.း မိူင် ပီ အိုပ် ဇဝ်ဖြာ, န့ ပီ မာဆေ.း အူဖာမာ မာဆေ ပီ လုဝ် ကာလာင် အုဝ်, တဲး န့ လိုဝ်း ဒီ ဘေ.း
31 န့ ပါယ် နီ. မိူင် ပီ အိုပ် ဇဝ်ဖြာ, န့ ပီ ကာအာင် ဒဝ် ဆျီမ်. ခဲ့ ပီ ဆမ် ဒူအီ ကာအာင်, ဆီမာ ကာအာင် ဒဝ် ဆျီမ် တီ ဟဲ့ ဒီတဲတ် လွှိုမ် ဒွန် မျုဝ်.
32 ဟီ ဟွတ့် ဆမ် အန်, န့ ဝီ လတ့် ဟြေး, တဲး န့ ဝီ တာင် လွှိုမ် ဒဝ် ဒွန် မျုဝ်. ရာ အန် ဝီ တာင်, တဲး မာဆိမ် ဘော ပွိုန် ဒီ တး ကွယ် နာ ဒဲင်, ဘူင် ကာဟုန် အန် ခဲင် ယာပ် လှာ အန်.”
33 ပါယ် တီ ဇဝ် ယေဆူ ကာလာင် အူဖာမာ ဘဲန် မျုဝ် ဘဲန် မျုဝ် ဒီ ဂေ ဒူအီ ကိူန်, တဲး ဂေ ကော နပ် ခဲ့ လိုဝ်း ဒီ နဝ်း ဂေ.
34 အန် တူ ကာလာင် ဆိူဝ် ဒီ ဂေ. အန် ကာလာင် အူဖာမာ အန် ဆေဆေ. ဒေါ ကွယ် ရိုမ် အန် ဒူပ် ဂေ ဒီဘဲ အန်, အန် ယီ ကာလာင် ဆိူဝ်, တဲး ဂေ နပ် ဆီချာ ဆီဖဝ် ဂြုဝ်း အန်.
35 ဆီငဲ တီ, ဘာ ဒီ အပ်, ဇဝ် ယေဆူ ဝီ တဝ်း ဒီ ဒီဘဲ အန်, “တဲး အေ ကာလုဝ်း အိုမ် ဒိုင်, တဲး အေ ဟာဝ် ဇမ် ဘ့လာက် နာ တ ဒွယ်.”
36 ဂေ ဟဲ့ ဟွတ့် ဝး ဒူအီ ကိူန်, တဲး ဂေ ကွယ် ဒီ ပန်, ဂေ ဒီဘဲ အန် ဝီ တဲး ဇဝ် ယေဆူ ကွယ် ခဲင် ရိုဝ်, ဝါယ် ဟာဝ် အူ ဇေန့်. န့ ဘော မိုဝ်း ရိုဝ် အီ ဟဝ် ဒူပ် ဂေ.
37 ပန် တီ ခုန် တာင် တး. မာ အိုမ် ဘော တာင်, ဆီလွယ် လိုပ် ခဲင် ရိုဝ်, တဲး အိုမ် ကြဲ ဒီ နုဝ့် ခဲင် ရိုဝ်.
38 ဇဝ် ယေဆူ ယီ အိတ် နာ ဆီပူင့် ရိုဝ်, မာကွိုမ် မွှန်. ဂေ ဒီဘဲ အန် ဝီ ဘျေတ့် အန်, တဝ်း ဒီ အန်, “ဆာရာ, မဲ တူ ကာဝေ ယေ.း ယေ ဒီ စေတ့် ယမ် ခဲင် အိုမ်.”
39 ပန် တီ အန် ယိတ့်, ဝီ စ်ု ခုန် ဂေ မာ အိုမ်, တဲး ဂေ ယေန်. အန် တဝ်း, “စူ ခဲ့ တီ, တဲး န့ ယေန်.” အန် ဟဲ့ ဟွတ့် တဝ်း ပါယ် တီ, ခုန် ဘော ဟြာယ်. အိုမ် ဘော ယေန် ဒါခိုယ်.
40 အန် ဝီ တဝ်း ဒီ ဒီဘဲ အန်, “မှဝ် န့ ပါယ် ပီ ယုဝ် ဘေ.း မှဝ် န့ ပါယ် ပီ တူ ညှိုမ် ဘေ ဒီ အုဝ်.း”
41 ဂေ ယီ အာမ် ကာဆဝ်, ဝီ ကာမွုန် ကာတဲ ဂေ. ဂေ တဝ်း, “အန် မုး အာဆေ.း ဘော ခုန် ဘော မာ အိုမ် နပ် ဒီ ထူမ် ဂြုဝ်း အန်.”

MRK 5
1 ဝါယ် အန် တီ ဂေ ဝီ ဇမ် ဘ့လာက် နာ တ အိုမ် ဂါလီလေ, န့ မုး ဒူင် ကွယ် ဂေ ဒူအီ ကေဆာရေန်.
2 ဒေါ လေး ဇဝ် ယေဆူ ခဲင် ရိုဝ်, န့ မိုဝ်း ဒူအီ အူ ဝီ, အန် မိုဝ်း ကာနမ် ကွယ် ခဲင် ဒုဝ် ဘူင့် အန်. အန် မိူဝ် လေး တး ခဲင် ဘာရေဝ်, ဝီ ကာတုန့် ဇဝ် ယေဆူ.
3 ဒူအီ တီ, အန် ဟဲ့ ကွယ် ဆေဆေ ခဲင် ဘာရေဝ်. အာဝ် မိုဝ်း အာဆေ အီ ပဲ ဒီ ပက် အန်.
4 ခါ အာတ့် ဂေ ဟဲ့ ဒွိုမ် တာ ဝန် ဟိန်, ပက် ဒဲ အန် ဘော ပ့လဝ် အန်. အန် ယီ ပဲ ဒီ ဂဝ်း ဝဲန် တူတ့်. ဘော ဝန် ဟိန် ဘော ဟိန် ပီ ကာစှိုပ် ဂေ ဒီ ပ့လဝ် အန်, အန် ဟဲ့ ကာဘက် တူတ့်. အာဝ် မိုဝ်း အာဆေ အီ ပဲ အန်.
5 နွင် ခိူန် နွင် ဝန် အန် ကွယ် ခဲင် ဘာရေဝ်. အန် ဝိန် ဒီ လဲ ဒဲင် နွန်, ဒတ် တာင် ဘော ဒိုဝ်း မာဝ် လမ်, ကြိး ယင် အန်.
6 ဒူအီ တီ, အန် ဘော ယိုဝ် ဇဝ် ယေဆူ ဒေါ ဆီ ကွယ် ကာတူင့် အန်. အန် ဝီ ကာဘ့လဲပ် ဟာဝ် ဇမ် ဒီ အာတ့် ဇဝ် ယေဆူ, ဝီ ခြိုပ်ခြဝ်, ကြိုပ် ဇဝ် ယေဆူ.
7 အန် ဝီ ဒတ် တာင် တဝ်း, “အိုယ် မဲ အာယေဆူ, မဲ မုး ဂွန် ဇဝ်ဖြာ အီ တာင် လွှိုမ် တူတ့်. မာဆေ ပီ လုဝ် မဲ ဒီ အုဝ်.း တဲး မဲ ဒွါ ကာဒိက် ဆတ်ဇာ, တဲး ဘော ဇဝ်ဖြာ ထူမ်, ကွဲ့ တဲး မဲ ဒွါ ဒုက် ဒီ အုဝ်.”
8 အန် တဝ်း ပါယ် တီ, ကူပ် ဟဲ့ ဟွတ့် တဝ်း ဇဝ် ယေဆူ ဒီ အန်, “မဲ ကာနမ် ဟာယ်, လေး တ ဒုဝ် ဘူင့် ဒူအီ တီ.”
9 ပန် တီ ဇဝ် ယေဆူ ဝီ ဒီမွှတ် အန် တဝ်း, “မာဆေ ပီ စိူဝ် မဲ.း” အန် တဝ်း, “အုဝ် စိူဝ် ဟြဲန့်, ကူပ် ဟဲ့ ကိူန် ယေ.”
10 ဟဲ့ ဟွတ့် တဝ်း ပါယ် တီ, အန် ဝီ မှာန့် ဘဲန် ဇေန့် ဘဲန် ဇေန့်, ကွဲ့ တဲး ဇဝ် ယေဆူ ဆုတ့် ဂေ လေး ခဲင် မိူင် တီ.
11 ဒေါ အန် တီ န့ ယီ မိုဝ်း ဖိုင် မာလေတ့် အီ ကွယ် ကာတတ် ဒူင် တီ. ဂေ ကိူန် ဝီ ဟြေတ့် ပီ ဒီ ဟူမ် ဂေ ဘာင် နွန်.
12 ဂေ ကာနမ် ဝီ မှာန့် ဒီ ဇဝ် ယေဆူ တဝ်း, “တဲး မဲ ခ့ဝါင် ယေ ဟာဝ် ဒူင် ကွယ် ဖိုင် မာလေတ့်, တဲး ယေ လိုပ် ခဲင် ဒုဝ် ဂေ.”
13 ဇဝ် ယေဆူ ဘော ခ့ဝါင် ဂေ. ဟဲ့ ဟွတ့်, ဂေ ကာနမ် ဟာယ် လေး ခဲင် ဒုဝ် ဘူင့် ဒူအီ တွိုန် ဝီ ဟာဝ် လိုပ် ခဲင် ဒုဝ် မာလေတ့်. ဖိုင် မာလေတ့် တွိုန် မိုဝ်း ကာဘက် အာ ဟြဲန့် ဒုဝ်, ဂေ ဘောကာဂ့လျီတ် ဝီ ဖူင့် လူင် ဘာင် နွန် တွိုန် အူ ဇေန့်, ဝီ ဒဲန် ဘျွာ ခဲင် အိုမ် ဒိုင်, ကော ယမ် တူတ့်.
14 ဂေ ဒူအီ ဟျီင် မာလေတ့် တွိုန်, ဂေ ဝီ တဝ် လိုပ် ခဲင် မိူင်, ဝီ ကာလာင် တူတ့် လွင် အန် တီ, တဲး ဒွန် အီ ခဲင် မာန် ခဲင် မိူင် ကော နပ်. ဂေ ဒူအီ ကိူန် ဟဲ့ ဟွတ့် ထူမ်, ဂေ ဝီ လေး ဒူင် ကွယ် ဂေ, ဝီ ဟာဝ် ယွတ် မာဆေ န့ မုး လွင် အန် တီ.
15 ဂေ ဝီ တး ဇမ် ဒူင် ကွယ် ဇဝ် ယေဆူ, ဂေ ဝီ ယိုဝ် ဒူအီ အီ ဒွိုမ် မိုဝ်း ကာနမ် အီ စိူဝ် ဟြဲန့်. အန် ဟဲ့ ကွယ် ဒါခိုယ်, ဟဲ့ စှိုပ် ခြိုင် အန်, ဟဲ့ ဝီ လှုဝ်း ဒုဝ် အန်. ဒေါ ယိုဝ် ဂေ ဇိုဝ် တီ ဒွန် မျုဝ်, ဂေ ဝီ ယုဝ်.
16 ဂေ ဒူအီ အီ ဟဲ့ ယိုဝ် တူတ့် ဒွန် မျုဝ်, ဂေ ဝီ ကာလာင် ဒီ အီ ဟဝ် လွင် ပီ ပါယ် ဒူအီ အီ ဒွိုမ် မိုဝ်း ကာနမ်. ဂေ ဘော ခဲ လွင် မာလေတ့်.
17 ပန် တီ ဂေ ဒူအီ ကိူန် စုး ဒီ မှာန့် ဒီ ဇဝ် ယေဆူ, တဲး အန် လေး ဒူင် ကွယ် ဂေ.
18 ဒေါ တဝ်း ဇဝ် ယေဆူ ဒီ ဝီ လိုပ် ခဲင် ရိုဝ် အန်, ဒူအီ အီ ဟဲ့ ဒွိုမ် မိုဝ်း ကာနမ် ကွယ် ခဲင် ဒုဝ် ဘူင့် အန်, အန် ဝီ မှာန့် ဒီ ဟာဝ် ဒူပ် ဇဝ် ယေဆူ.
19 ဇဝ် ယေဆူ ယီ တူ ခ့ဝါင် အန် ဟာဝ်. အန် တဝ်း, “မဲ ဟာဝ် ဝေန့် ဒူင် ကွယ် မဲ, ဝီ ကာလာင် ဒီ ဂေ ဒူအီ ခဲင် န့ဟူမ် မဲ လွင် ပဲ့ ဟဲ့ ဘူင် အုဝ် ဒီ မဲ ဘော လွင် ပဲ့ ဟဲ့ ကာဝေ အုဝ် ဒီ မဲ.”
20 ပန် တီ ဒူအီ တွိုန် ဘော ဟာဝ် ကာလာင် တူတ့် လွင် ပဲ့ ဟဲ့ ဘူင် ဇဝ် ယေဆူ, တဲး ဂေ ဒူအီ အီ ကွယ် ခဲင် အိူင် အီ စိူဝ် ဂိုဝ် မိူင် ကော နပ်. ဂေ ဒူအီ အီ ထူမ် လွင် အန် တီ, ဂေ ဘောကာဂ့လျီတ် ဝီ အာမ် ကာဆဝ်.
21 ဇဝ် ယေဆူ ဟဲ့ ဟွတ့် ဝီ ဝိဝ် ပဝ့် ရိုဝ် တွိုန်, ဝီ ဇမ် ဘ့လာက် နာ တ အိုမ် ဒိုင်, န့ မိုဝ်း ဒူအီ ကိူန်. ဂေ ဝီ တး ကာဇု ဒူင် ကွယ် အန် ဒီ ခူပ် အိုမ်.
22 န့ ဘော မိုဝ်း ဒူအီ အူ ဝီ, အန် စိူဝ် အာယာအီရုတ်. အန် မုး ဒါ အီ အိုပ် ဇူင် ကြိုပ် ဂေ ဒူအီ ယူဒါ ဇဝ်ဖြာ. အန် ဝီ တး ဇမ် ဒူင် ကွယ် ဇဝ် ယေဆူ. အန် ဘော ယိုဝ် ဇဝ် ယေဆူ, အန် ဝီ ခြိုပ်ခြဝ် ဒီ အာတ့် အန်.
23 အန် ဝီ မှာန့် ကာဆဝ် ဒီ ဇဝ် ယေဆူ. အန် တဝ်း, “ဂွန် အီဘိုန့် အုဝ် ဟဲ့ ရိန် ဒီ ယမ်. တဲး မဲ တး ဒူပ် အုဝ်, ဒါင် ဒဲ မဲ ဒဲင် ဂိန့် အန်, တဲး အန် ဝီ ကဲန်, ကွဲ့ တဲး အန် ယမ်.”
24 အန် ဟဲ့ ဟွတ့် မှာန့် ပါယ် တီ, ဇဝ် ယေဆူ ဝီ ဒူပ် အန်. န့ ယီ မိုဝ်း ဒူအီ ကိူန်, ဂေ ဘော ဒူပ် ဂါယ်, ဝီ လာယ် ကာဆျီ့ ကော ရူပ် ဇဝ် ယေဆူ.
25 န့ မိုဝ်း ဘော အီဘိုန့် အူ ဝီ အီ တး ကာတတ် ဇဝ် ယေဆူ. အန် မိုဝ်း ဆဝ် နှာမ် လေး အာဒါ ဂိုဝ် ဒီ အာ ဆီနမ်.
26 ဟဲ့ မိုဝ်း ဆာရာဝူန် ဘဲန် ဝီ ဘဲန် ဝီ အီ ဟဲ့ ထေဝ် ဒီ ဆီနမ် အန်, တဲး အန် ဝဲ ခမ် ဒုက် ဘဲန် မျုဝ် ဘဲန် မျုဝ်. ခဲ့ မိုဝ်း အန် ကြုဝ်ကြာမ် မိူဝ် ဟဲ့ တူတ့်. ဆဝ် အန် ယီ တူ ကဲန်, ယီ ဝီ ကြဲ ဒီ ကာဆဝ် လွှိုမ် ဘြိမ်.
27 အီဘိုန့် တီ ဘော နပ် လွင် ဇဝ် ယေဆူ, အန် ဝီ တး ချြီ့ ဒီ ပန် ဇဝ် ယေဆူ ဒေါ ကွယ် ကာဆျီ့ ဂေ ဒူအီ ကိူန် တွိုန်. ဟဲ့ ဟွတ့်, အန် ဝီ ပါ ဆီတုဝ် ဇဝ် ယေဆူ.
28 အန် ထာင် ခဲင် နဝ်း အန်, “ဆေ အုဝ် ပွိုန် ဒီ ပါ ခြိုင် ပီ တာ ဇဝ် ယေဆူ, အုဝ် ဒီ ဘော ကဲန်.” ခုဝ်, အန် ဟဲ့ ဘူင် ပါယ် တီ.
29 အန် ဟဲ့ ဟွတ့် ပါ ခြိုင် ဇဝ် ယေဆူ, နှာမ် အန် ဝီ ဟိတ် အူ ဇေန့်. အန် ဘော နပ် ဆီချာ, ခဲင် ဒုဝ် ဘူင့် အန် အာဝ် ဟူ မိုဝ်း ဆဝ် တွိုန်.
30 ဒေါ အန် တီ ဇဝ် ယေဆူ မိူဝ် နပ် အူ ဇေန့်, ပွုန် အန် ဟဲ့ လေး ခဲင် ဒုဝ် ဘူင့် အန်. အန် ဝီ ယွတ် နာ ပန်, ဝီ တဝ်း, “အာဆေ ဟဲ့ ပါ ဆီတုဝ် အုဝ်.း”
31 ဂေ ဒီဘဲ အန် ဝီ တဝ်း, “မဲ ယိုဝ်, န့ မိုဝ်း ဒူအီ ကိူန် လာယ် ကာဆျီ့ ကွယ် ရူပ် မဲ. မှဝ် န့ ပါယ် ပီ ဒီမွှတ် မဲ, ‘အာဆေ ဟဲ့ ပါ အုဝ်.း’”
32 ဇဝ် ယေဆူ ယီ ဝီ ယွတ် ဂေ ဒူအီ အီ ကွယ် ရူပ် အန်, ဟြေတ့် အီ ပါ အန်.
33 ပန် တီ အီဘိုန့် တွိုန် ဝီ တး ခြိုပ်ခြဝ် ဒီ အာတ့် ဇဝ် ယေဆူ. အန် ဟဲ့ နပ် န့ ပါယ် မှဝ် ခဲင် ဒုဝ် အန်. အန် ဝီ ဒီယေန့် ဒီယုဝ်, ဝီ ခဲ တူတ့် ဒီ ဇဝ် ယေဆူ.
34 ဇဝ် ယေဆူ ဝီ တဝ်း ဒီ အန်, “အိုယ် ဂိုန့်, ကူပ် ညှိုမ် မဲ, မဲ ဟဲ့ ကဲန်. တဲး နဝ်း မဲ ဒါခိုယ်. တဲး မဲ ဝေန့်, ကွဲ့ ဟူ တဲး မဲ လုဝ် ခမ် ဒုက်.”
35 ဒေါ ကာလာင် အန် ဂြုဝ်း တီ, န့ မိုဝ်း ဒူအီ မင် အီ, ဂေ တး ကာင် အာယာအီရုတ် တွိုန်, အီ မုး ဒါ ကာညာ အီ အိုပ် ဇူင် ယူဒါ. ဂေ တး တဝ်း ဒီ အာယာအီရုတ်, “ဂွန် မဲ ဟဲ့ ဟွတ့် ယမ်, အာဝ် ဟူ လုဝ် ဒဲ့ ဒါ ဆာရာ တး ဒီ ကာင် မဲ.”
36 ဇဝ် ယေဆူ ဟဲ့ ဟွတ့် ထူမ် ဂြုဝ်း ဂေ, အန် ဝီ တဝ်း ဒီ ဒါ အီ အိုပ် ဇူင်, “ကွဲ့ ယုဝ်, တဲး မဲ ညှိုမ် ခဲင် နဝ်း မဲ.”
37 ပန် တီ ဇဝ် ယေဆူ တူ တဲး အီ ဟဝ် ဒူပ် ဂေ. န့ ယီ မုး အာပေတာရူ, အာယာကူပ် ဘော အာယောဟာန်, အီ မုး ဝါ အာယာကူပ်. ဇဝ် ယေဆူ ခ့ဝါင် မီ ဂေ ဒူပ် အန်.
38 ဂေ ဟဲ့ ဟွတ့် တး ဇမ် ဒီ ကာင် ဒါ တွိုန်, ဇဝ် ယေဆူ ဝီ ယိုဝ် ဆီနန် ဆီနိူင်. ဂေ ဒူအီ ကာဖြူမ် ဒီ ယာမ် တာင်.
39 အန် ဝီ ဟာဝ် ဒူင် ကွယ် ဂေ, ဝီ တဝ်း, “မှဝ် န့ ပါယ် ပီ ဆီနန် ဆီနိူင်, ပီ ယာမ် တာင် ဘေ.း ဂွန် တီ တူ ယမ်, အန် အိတ်.”
40 ဂေ ယီ ကာညး အန်. ဝါယ် အန် တီ အန် စ်ု ဂေ ဘောကာဂ့လျီတ် လေး ခဲင် ကာင် တွိုန်. အန် ဝီ ဒဲ့ ဂုန့် မာ ဂွန် တွိုန် ဘော ဂေ ဒီဘဲ အန် အူယ် ဝီ တွိုန်, တဲး ဂေ ဝီ ဟာဝ် ဒူပ် အန်, လိုပ် ခဲင် ဟူင် ဒူင် ကွယ် ဂွန် တွိုန်.
41 အန် ဝီ ပါ ဒဲ ဂွန် အီဘိုန့်, ဝီ တဝ်း, “ထာလီ ထာခူမီ,” (လွင် ဒါင် အန် မုး, “အိုယ် ဂွန်, အုဝ် တဝ်း, တဲး မဲ ယိတ့်.”)
42 အန် ဟဲ့ ဟွတ့် ကာလာင် ဂြုဝ်း တီ, ဂွန် တွိုန် ဝီ ယိတ့် ဝီ ဟာဝ် အူ ဇေန့်. (ဂွန် အီဘိုန့် တွိုန်, အာဆာက် အန် ဟဲ့ နုဝ့် ဂိုဝ် ဒီ အာ ဆီနမ်). ဂေ ဝီ အာမ် ကာဆဝ် လွင် အန် တီ.
43 အန် ယီ ဒမ် ဂေ, ကွဲ့ တဲး ဂေ ကာလာင် ဒီ အီ ဟဝ် လွင် ပဲ့ ဟဲ့ ဘူင် အန် ဇိုဝ် တီ. ဟဲ့ ဟွတ့်, အန် စ်ု ဂေ ဒွါ ပီ ဒီ ဟူမ် ဒီ ဂွန် တွိုန်.

MRK 6
1 ဝါယ် အန် တီ ဇဝ် ယေဆူ လေး ဒူင် တွိုန်, ဝီ ဟာဝ် ဇမ် မိူင် ကွယ် ဘြိမ် အန်. ဘော ဂေ ဒီဘဲ အန် ဟာဝ် ဒူပ် အန်.
2 ဘော ဇမ် ဆီငဲ ဒီလှဝ်, ဇဝ် ယေဆူ ဝီ စုး ဒီ မာနုဝ် လွင် ဇဝ်ဖြာ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဂေ ဒူအီ ကိူန် အီ ထူမ် ဂြုဝ်း အန်, ဂေ ဝီ အာမ်. ဂေ တဝ်း, “ဒူအီ တီ, မှဝ် န့ ပါယ် ပီ နပ် အန် ဇိုဝ် တီ.း အာငျာန် မာဆေ န့ မုး, ပီ ပွိုန် အန်.း မှဝ် န့ ပါယ် ပီ နပ် အန် ဒီ ဘူင် အီ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်.း
3 အေ ထာင်, အန် မုး လက်ဆာမာ အီ မုး ဂွန် နာင် မာရီ တွိုန်. အာယာကူပ်, အာယုဝ်ဆေ, အာယူဒတ် ဘော အာဆီမူန် မုး ဝါ အန်. ဘော ဝါ အန် အီ မုး ဂွန် အီဘိုန့် ကွယ် ကာတဲ အေ နီ.” ခုဝ်, ဂေ တူ ရုဝ်ဆေ အန်.
4 ဇဝ် ယေဆူ ဝီ တဝ်း ဒီ ဒူအီ ဇိုဝ် တီ, “ဆေ န့ မုး ဒူအီ အီ ဘျာန် ဂြုဝ်း ဇဝ်ဖြာ, ဒွန် အီ ဒီ ဘော ရုဝ်ဆေ အန်. ဆေ အန် ယီ တး မိူင် ကွယ် ဘြိမ် အန်, ဂေ ဒူအီ အီ ဒွိုမ် ကွယ် ရိုမ် ဒူပ် အန်, ဂေ ဝေါဝဲ အန် ဘော ဂေ ဒူအီ အီ ကွယ် ခဲင် ကာင် အန်, ဒူအီ ဂေ တီ, ဂေ တူ ရုဝ်ဆေ အန်.”
5 ခုဝ်, ဒူင် ကွယ် ဘြိမ် အန် တီ, အန် ဒါင် ဒဲ အန် ဒဲင် ဂိန့် ဒူအီ ဆဝ် မင် အီ, တဲး ဂေ ကဲန်. ဒဲင် တီ, အန် တူ ပွိုန် ဘူင် နာ မွှိုမ် အာမ် မာဆေ ပေါ န့ ပွါ.
6 အန် မိူဝ် အာမ် ပီ တူ ညှိုမ် ဂေ ဒီ အန်.
ဝါယ် အန် တီ ဇဝ် ယေဆူ ဝီ ဟာဝ် ဘဲန် ပ့လုဝ့် ဘဲန် ပ့လုဝ့် ဝီ မာနုဝ် လွင် ဇဝ်ဖြာ ခဲင် ရဝ် ဘဲန် ရဝ် ဘဲန် ရဝ်. 7 အန် ဝီ ဒဲ့ ဂေ ဒီဘဲ အန် ဂိုဝ် ဒီ အာ ဝီ, တဲး ဂေ တး ဒူင် ကွယ် အန်. အန် ဝီ စ်ု ဂေ, တဲး ဂေ ဟာဝ် အူ ပ့လုဝ့် အာ ဝီ အာ ဝီ. အန် ဘော ဒွါ ပွုန် ဒီ ဂေ, တဲး ဂေ ပွိုန် ဒီ အိုပ် ကာနမ် ဟာယ်.
8 အန် ဘော စ်ု ဂေ, ဒေါ ဟာဝ် ဂေ ဒူပ် န့တေန့်, ကွဲ့ တဲး ဂေ ဂူင့် ကြုဝ်ကြာမ် မာဆေ ဒဲင် န့ကြွုန် ဂေ. ကွဲ့ တဲး ဂေ ဂူင့် ခါမုန် ဂေ ဟူ. ကွဲ့ တဲး ဂေ ဟပ် အုန် ရွိုန် ခဲင် ဆဲ့ ဂေ.
9 အန် ဘော စ်ု ဂေ စှိုပ် ခူဒိန့် ဂေ, ယီ တူ တဲး ဂေ ဒိုဝ်း ဆီတုဝ် ပေါ အူ ဖိူန်.
10 အန် ဝီ တဝ်း, “ဆေ ဘေ လိုပ် ခဲင် ကာင် အီ ဟဝ်, တဲး ဘေ ကွယ် ခဲင် ကာင် တီ, တဲး ကော ဇမ် ပန် ဒီ လေး ဘေ ခဲင် မိူင် တွိုန်.
11 ဆေ န့ ဘော မိုဝ်း အူ ပ့လုဝ့်, ဆေ ဂေ ဒူအီ တူ ရွုး ဘေ, တူ ထူမ် ဂြုဝ်း ဘေ, ဘေ လုဝ် လေး ဒူင် ကွယ် ဂေ ဘော ဒီယိုဝ်း ရး ကာပုး ဒီ ပ့လဝ် ဘေ, တဲး န့ ဘျ ဒီ ဂေ လွင် ပီ တူ ထူမ် ဂေ, န့ တူ မွှိုမ်.”
12 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဂေ, ဂေ ဝီ ဟာဝ် ဝီ ကာလာင် ဒီ ဒူအီ, တဲး ဂေ လှုဝ်း ဝဲန် မှာပ် ဂေ.
13 ဂေ ဆုတ့် ကာနမ် ကိူန် လေး ခဲင် ဒုဝ် ဘူင့် အီ ဟဝ်. ဂေ ဘော ဖဝ်း နာမန် ဒီ ဂိန့် ဒူအီ ကိူန်, တဲး ဂေ ပီကဲန် ဆဝ် အီ.
14 ဝါယ် အန် တီ ဒွန် အီ ဘော နပ် လွင် ဇဝ် ယေဆူ. ဘော ခုန်ဒီခမ် အာဟေရူတ် ဝီ ယိုဝ် လွင် ပီ ကာလာင် အီ ဟဝ်. မင် အီ ဂေ တဝ်း, “န့ မုး ဒါ ဆာရာ အာယောဟာန် တွိုန်, အီ ဟဲ့ စိုပ် ဒူအီ ခဲင် အိုမ်. အန် ဟဲ့ ဟွတ့် ယမ်, ယီ ဟဲ့ ဝီ ယိတ့် ဝီ အိမ်, ဝီ ဘဲန် ဇဝ် ယေဆူ. ခုဝ်, ဇဝ် ယေဆူ ဝီ မိုဝ်း ပွုန် အီ တဲး အန် ဘူင် နာ မွှိုမ် အာမ် ကာဆဝ်.”
15 ဘော မင် အီ ဂေ တဝ်း, “ဇဝ် ယေဆူ မုး ဒါ အာအေလီယ တွိုန်, အီ ဟဲ့ ယမ် ဝီ အိမ်.” ဘော မင် အီ ဂေ တဝ်း, “အန် မုး ဒူအီ အီ ဘျာန် ဂြုဝ်း ဇဝ်ဖြာ အူ ဝီ, အီ ဟဲ့ ယမ်, ဝီ အိမ်.”
16 ဒေါ ယိုဝ် ခုန်ဒီခမ် အာဟေရူတ် ဆာဒါင် ဘဲန် မျုဝ် ဘဲန် မျုဝ် ဇိုဝ် တီ, အန် တဝ်း, “န့ မုး ဒါ ဆာရာ အာယောဟာန် တွိုန်, အီ ဟဲ့ စိုပ် ဒူအီ ခဲင် အိုမ်. အုဝ် ဟဲ့ ဟွတ့် တဲး ဒူအီ ဒဲပ် ဝဲန် ဂိန့် အန်, တဲး အန် ယမ်. အန် ယဲ့ ဟဲ့ ဝီ ယိတ့် ဝီ အိမ်.”
17 ခုန်ဒီခမ် အာဟေရူတ် ထာင် ပါယ် တီ, ခုဝ်, အန် ဟဲ့ လှုဝ်း ဒေါ စ်ု အန် အီ ဟဝ်, တဲး ဂေ မှေတ့် အာယောဟာန်, ခြွင့် အန် ခဲင် ကာပိုမ်. အန် ဟဲ့ မှေတ့် အာယောဟာန်, ကူပ် ဂြုဝ်း ပီ ဒွိုမ် ကာလာင် အာယောဟာန် ဒီ အာဟေရူတ် လွင် နာင် ဟေရုဝ်ဒီ, အီ မုး အီဘိုန့် ဝါ အာဟေရူတ်, အီ စိူဝ် အာဖီလိပ်. အာဟေရူတ် ဟဲ့ ဟွတ့် ဒိုဝ်း နာင် ဟေရုဝ်ဒီ တွိုန်, တဲး အန် ဝီ ဘဲန် အီဘိုန့် အန်.
18 ဒေါ အန် တီ အာယောဟာန် ဟဲ့ ဒွိုမ် ကာလာင် ဂြုဝ်း ဒီ အာဟေရူတ်. အန် ဟဲ့ တဝ်း, “ပီ ဘူင် မဲ, န့ တူ ဒူပ် ဒါရာ. အာဝ် ပွိုန် ဒိုဝ်း အီဘိုန့် ဝါ မဲ, တဲး အန် ဝီ ဘဲန် အီဘိုန့် မဲ.”
19 ကူပ် ဂြုဝ်း အန် တီ, ဘော နာင် ဟေရုဝ်ဒီ အုန် နဝ်း, တူ အိုင် အာယောဟာန်. အန် ဘဲန် နဝ်း ဆီ ငဝ်း ဝဲန် ဒါ ဆာရာ အာယောဟာန်. အန် ယီ တူ နပ် ပီ ဒီ ပါယ် ဒီ ဘူင်.
20 န့ မုး အာဟေရူတ်, အန် ယုဝ် အာယောဟာန်. ခုဝ်, အန် ဝီ ဘ်ု အာယောဟာန်. အန် ဘော နပ်, ဒါ ဆာရာ အာယောဟာန် မုး ဒူအီ ဘွတ်, ဒူအီ မွှိုမ်. ဒေါ ကာလာင် အာယောဟာန် ဂြုဝ်း တွိုန် ဒီ အာဟေရူတ်, နဝ်း အာဟေရူတ် ကော ကာဝှ်ု ကာဝျှီန် ကာဆဝ်. အန် ယီ အိုင် ဒီ ထူမ် ဂြုဝ်း အာယောဟာန်.
21 န့ ဘော ဇမ် အူ ဆီငဲ, မုး ဆီငဲ ဂျာမ် နာင် တွိုန်. ဆီငဲ အန် တီ မုး ဆီငဲ ဂွိုတ် ခုန်ဒီခမ်. ဒေါ အန် တီ ခုန်ဒီခမ် အာဟေရူတ် ဝီ ဘူင် ဘ့လွယ်, ဝီ ဘာင် အာမူ အာမာတ် ဘော ဂေ ဒါ ဘုဝ် ဘော ဂေ ဒါ တာင် ခဲင် အိူင် ဂါလီလေ, တဲး ဂေ ဘောကာဂ့လျီတ် တး လိုပ် ဘ့လွယ် တီ.
22 ဒေါ ဘူင် ဂေ ဘ့လွယ် တီ, န့ မိုဝ်း ဂွန် အီဘိုန့် နာင် ဟေရုဝ်ဒီ တွိုန်. အန် တး လိုပ် ဘ့လွယ် တီ, ဘော ဂါ တဲး န့ လဝ့် နဝ်း အာဟေရူတ် ဘော ခဲတ့် အန်. ပန် တီ ခုန်ဒီခမ် ဝီ တဝ်း ဒီ ဂွန် အီဘိုန့် တီ, “တဲး မဲ မှာန့် ဒီ အုဝ်. ခဲ့ ပီ ဆီ ပွိုန် မဲ, အုဝ် ဒီ ဒွါ ဒီ မဲ.”
23 ပါယ် တီ, အန် ဝီ ဒိူင် ကာဆဲန့်, ဝီ တဝ်း, “ဆေ န့ ဘော မုး မိူင် ပီ အိုပ် အုဝ် အူ ကာတဲ, အုဝ် ဒီ ဒွါ ဒီ မဲ ခဲ့ ပီ မှာန့် မဲ.”
24 အန် ဟဲ့ ဟွတ့် ကာလာင် ပါယ် တီ, ဂွန် အီဘိုန့် ဝီ လေး ဒူင် ကွယ် ဂေ, ဝီ ဒီမွှတ် မာ အန် တဝ်း, “မာ ဆေ ပီ လုဝ် မှာန့် အုဝ်.း” မာ အန် ဝီ တဝ်း, “တဲး မဲ မှာန့် ဂိန့် ဒါ ဆာရာ အာယောဟာန်, အီ စိုပ် ဒူအီ ခဲင် အိုမ်.”
25 ဟဲ့ ဟွတ့် ပန် တီ ဂွန် အီဘိုန့် တွိုန် ဝီ ဟာဝ် အူ ဇေန့်, ဝီ ဇမ် ဒီ အာတ့် ခုန်ဒီခမ်, တဲး အန် ဝီ မှာန့် ဒီ အန်. အန် တဝ်း, “အုဝ် လုဝ် မဲ ဒွါ ဂိန့် ဒါ ဆာရာ အာယောဟာန် အီ စိုပ် ဒူအီ ခဲင် အိုမ်. တဲး မဲ ဘ့လေး ဒဲင် ဖာန်, ဒွါ ဒီ အုဝ် အူ ဇေန့်.”
26 အန် ဟဲ့ ဟွတ့် ကာလာင် ဂြုဝ်း တီ, ခုန်ဒီခမ် ဘော က့လိုဝ်. ကူပ် ဂြုဝ်း ပဲ့ ဟဲ့ ဒိူင် ဟဲ့ ကာဆဲန့် အန် တဲး ခဲတ့် အန် ထူမ်, အန် တူ ဆီ ဘျာန် ဝိဝ် ဂြုဝ်း ပီ တဝ်း အန် ဒီ ဂွန် အီဘိုန့် တွိုန်.
27 ခုဝ်, အူ ဇေန့် အန် စ်ု ဒါ ဆိုက် အန်, ဟာဝ် ဒိုဝ်း တး ဂိန့် ဒါ ဆာရာ အာယောဟာန်. ဒါ ဆိုက် တွိုန် ဝီ ဟာဝ် ခဲင် ကာပိုမ်, ဝီ ဒဲပ် ဝဲန် ဂိန့် ဒါ ဆာရာ အာယောဟာန်.
28 အန် ဝီ တး ဇမ် ဒီ အာတ့် ခုန်ဒီခမ်, ဂူင့် ဂိန့် အန် ဒဲင် ဖာန်. ခုန်ဒီခမ် ဝီ ဒွါ ဂိန့် တီ ဒီ ဂွန် အီဘိုန့် တွိုန်. ဟဲ့ ဟွတ့် အန် ဝီ ဒွါ ဒီ မာ အန်.
29 ဂေ ဒီဘဲ အာယောဟာန် ဝီ ယိုဝ် ဆာဒါင် လွင် အန် တီ, ဂေ ဝီ တး ဒိုဝ်း ဒုဝ် ဘူင့် အာယောဟာန်, ဝီ ဘ့လေး အုန် အန် ခဲင် ကာဒဝ် ဘာရေဝ်.
30 ဝါယ် အန် တီ ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဝီ တး ဇမ် ဒူင် ကွယ် ဇဝ် ယေဆူ, ဝီ ကာလာင် တူတ့် ဒွန် မျုဝ် လွင် ပဲ့ ဟဲ့ ဘူင် ဂေ ဘော ပဲ့ ဟဲ့ မာနုဝ် ဂေ.
31 ဒေါ အန် တီ န့ မိုဝ်း ဒူအီ ကိူန် အီ တး တး, ဝေန့် ဝေန့်, ကွဲ့ တဲး ဂေ ပွိုန် ဒီ ဟူမ် ဘူမ် ဂေ. ခုဝ်, ဇဝ် ယေဆူ ဝီ ဒဲ့ ဒီဘဲ အန် တဝ်း, “တဲး ဘေ တး ဒူပ် အုဝ်. တဲး အေ ဟာဝ် ဒူင် တူ မိုဝ်း ဒူအီ ဟဝ်, တဲး အေ ပွိုန် ဒီ ဒီလှဝ် အီ စဲက်.”
32 ဟဲ့ ဟွတ့် ကာလာင် ပါယ် တီ, ဂေ ဝီ ပဝ့် ရိုဝ် ဟာဝ် ဒူင် တူ မိုဝ်း ဒူအီ, ကွဲ့ တဲး အီ ဟဝ် ပွိုန် ဒီ ဒူပ် ဂေ.
33 န့ ယီ မိုဝ်း ဒူအီ ကိူန်, ဂေ ဝီ ယိုဝ် ဇဝ် ယေဆူ ဘော ဒီဘဲ အန် ဒေါ လိုပ် ဟာဝ် ဂေ ခဲင် ရိုဝ် တွိုန်. ဂေ ဝီ ကာဘ့လဲပ် ဟာဝ် ခူပ် အိုမ်, ဟာဝ် ရူပ် အိုမ် ဒိုင် တွိုန်. ဂေ ကိူန် ဝီ လေး ခဲင် မိူင် ဘဲန် မိူင် ဘဲန် မိူင်, ဝီ ကာဘ့လဲပ် ဟာဝ် ဒူင် ဒီ ဟာဝ် ဇဝ် ယေဆူ. ဂေ ဟဲ့ ဝီ ဇမ် အာတ့် ဇမ် ဇဝ် ယေဆူ ဂေ ဒီဘဲ အန်.
34 ဒေါ ဇမ် ဇဝ် ယေဆူ ဒူင် တွိုန်, အန် ဝီ ယိုဝ် ဂေ ဒူအီ ကိူန် ကွယ် နှဝ့် အန်, အန် ဝီ ကာဝေ ဂေ. ခဲင် နဝ်း အန်, အန် ထာင် ဂေ ပီ မာဘူ အီ တူ မိုဝ်း ဒါ အီ ဟျီင် ဂေ. ခုဝ်, အန် ကာဝေ ဂေ. အန် ဝီ စုး ဒီ မာနုဝ် ဂေ လွင် ဘဲန် မျုဝ် ဘဲန် မျုဝ်.
35 ဒေါ အန် တီ ဟဲ့ ဇမ် ဘာ ဒီ အပ်. ခုဝ်, ဒီဘဲ ဇဝ် ယေဆူ ဝီ တး ဒီ အန်. ဂေ တဝ်း, “ဒူင် ကွယ် အေ နီ မုး ဒူင် ကာတူင့် ဒီ ရဝ် အီ ဟဝ်. အာဝ် လှေန့် ပြဲ ဒီ အပ်.
36 တဲး မဲ တိုယ် ဂေ ဟာဝ် ခဲင် ရဝ် အီ ကွယ် ကာတတ် ဒီ နီ, တဲး ဂေ ပွိုန် ဒီ ဟာဝ် ဘဲန် ရဝ် ဘဲန် ရဝ်, စိုဝ်း ပီ ဒီ ဟူမ် ဂေ.”
37 ဇဝ် ယေဆူ ယီ တဝ်း, “တဲး ဘေ ဒွါ ပီ ဒီ ဟူမ် ဒီ ဂေ.” ဂေ ဝီ တဝ်း ဒီ အန်, “မဲ ဆီ တဲး ယေ ဒိုဝ်း ရွိုန် အာ မာယဝ်း ဘူင့်,a ဟာဝ် စိုဝ်း ခါမုန်, ဒွါ ဒီ ဂေ.း”
38 ဇဝ် ယေဆူ ဝီ တဝ်း, “တဲး ဘေ ဟာဝ် ယွတ်, ခါမုန် နှာင် ဘူင့် ဘေ မိုဝ်း.း” ဂေ ဟဲ့ ဟွတ့် ယွတ်, ဂေ ဝီ တဝ်း, “ယေ မိုဝ်း ခါမုန် ဖန် ဘူင့် ဘော မာဂါ အာ ဒုဝ်.”
39 ပန် တီ ဇဝ် ယေဆူ ဝီ စ်ု ဂေ, တဲး ဂေ ကာလာင် ဒီ ဒူအီ ကိူန်, တဲး ဂေ တုတ့် ဒဲင် ပေတ့် ဘဲန် ဖိုင် ဘဲန် ဖိုင်. အူ ဖိုင် ကာဘက် ဖန် ဂိုဝ် ဝီ, အူ မာယဝ်း ဝီ.
40 အန် ဟဲ့ ဟွတ့် တဝ်း ပါယ် တီ, ဂေ ဝီ တုတ့် ဘဲန် ဖိုင် ဘဲန် ဖိုင်. မင် ဖိုင် ကွယ် အူ မာယဝ်း ဝီ, မင် ဖိုင် ကွယ် ဖန် ဂိုဝ် ဝီ.
41 ဇဝ် ယေဆူ ဝီ ဒိုဝ်း ခါမုန် ဖန် ဘူင့် ဘော မာဂါ အာ ဒုဝ် တွိုန်, ဝီ ဆာကိုဝ်း ယွတ် ဂါင်ဟြာဝ်, ကာလာင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ဝီ ကာဘက် ဝီ ဒွါ ခါမုန် ဒီ ဒီဘဲ အန်, တဲး ဂေ ဝီ ဒွါ ဒီ ဂေ ဒူအီ ကိူန်, တဲး ဂေ ဘောကာဂ့လျီတ် ပွိုန် ဒီ ဟူမ်. အန် ဘော ဒိုဝ်း မာဂါ ဝီ ကာဆာင် ဒီ ဂေ.
42 ဂေ ဘောကာဂ့လျီတ် ပွိုန် ဒီ ဟူမ် ဖဲ.
43 ဝါယ် ဟဲ့ ဟွတ့် ဟူမ်, ဂေ ဒီဘဲ ဇဝ် ယေဆူ ဝီ ဂဲပ် ကာဇု ကာလူယ် ဟူမ် ခဲင် ကာတဲပ်. န့ ကော နုဝ့် ဂိုဝ် ဒီ အာ ကာတဲပ်.
44 ဂေ တိး မီ အီမာယ် ဖန် ဟြဲန့် ဝီ, အီ ဟဲ့ ဟူမ် ဖဲ.
45 ဝါယ် အန် တီ အူ ဇေန့်, ဇဝ် ယေဆူ တဲး ဒီဘဲ အန် ဝီ ဟာဝ် လိုပ် ခဲင် ရိုဝ်, စ်ု ဂေ ယဲတ့် ဒီ အာတ့်, ဟာဝ် ဇမ် မိူင် ဘေတ်ဆီဒါ. ဒေါ ဟာဝ် ဂေ, အန် တဝ်း ဒီ စ်ု ဘော ဂေ ဒူအီ ကိူန် ဟာဝ် ဝိဝ် ဒူင် ကွယ် ဂေ.
46 ဂေ ဒူအီ ကိူန် ဟဲ့ ဟွတ့် ဟာဝ်, ဘော အန် ဟာဝ် ဟုဝ့် ဒဲင် နွန်, တဲး အန် ပွိုန် ဒီ ဆာခိုဝ်.
47 ပြဲ ကော အပ်, ရိုဝ် ဆင်ဖုဝ် တွိုန် ကွယ် နာ ကာတဲ အိုမ် ဒိုင်. ဇဝ် ယေဆူ အူ ဝီ ယီ ကွယ် ဒဲင် ကာဒါယ်.
48 အန် ယီ ပွိုန် ယိုဝ်, ဒီဘဲ အန် တူ ကူပ် ပဲ ဒီ ဝါယ် ရိုဝ်. ဂေ လုဝ် ဟာဝ် နာ တး ခုန်. ခဲင် မှိုဝ် တီ, ဒေါ ဟဲ့ ရိန် ဒီ ဝး ပြဲ, ဇဝ် ယေဆူ ဝီ လေး ဒူင် ဆာခိုဝ် အန်, ဝီ ဟာဝ် ဒဲင် အိုမ်, တဲး အန် ဇမ် ဒူင် ကွယ် ရိုဝ် ပီ ပဝ့် ဒီဘဲ အန်. အန် တဝ်း ဒီ ဟာဝ် ကာလုဝ်း ဂေ.
49 ဂေ ဒီဘဲ အန်, ဂေ ယီ ယိုဝ် အန် ဟာဝ် ဒဲင် အိုမ်, ဂေ ထာင် န့ မုး ကာပြဝ်. ဂေ ဘော ဒတ် တာင်.
50 ဂေ ဒွန် အီ ယိုဝ် အန်. ခုဝ်, ဂေ ယုဝ် ကာဆဝ်. ဇဝ် ယေဆူ ဝီ ကာလာင် ဂြုဝ်း ဒီ ဂေ အူ ဇေန့်. အန် တဝ်း, “တဲး ဘေ ဒါခိုယ်, န့ မုး အုဝ်. ကွဲ့ ယုဝ်.”
51 ဟဲ့ ဟွတ့်, အန် ဝီ လိုပ် ခဲင် ရိုဝ် ဂေ. ဒေါ အန် တီ ခုန် ဘော ယေန်. ဂေ ဝီ အာမ် ကာဆဝ် လွင် အန် တီ.
52 ဂေ ယုဝ် ပါယ် တီ ခုဝ်, န့ တူ ကာလှုး ဒီ နဝ်း ဂေ လွင် ဇဝ် ယေဆူ ဒွါ ခါမုန် ဒီ ဂေ ဒူအီ ကိူန်. ဂေ တူ တဲး ဇိုဝ် တီ လိုပ် ခဲင် နဝ်း.
53 ဂေ ဟဲ့ ဟွတ့် ဇမ် ဘ့လာက် နာ တ အိုမ်, ဂေ ဝီ ချ ရိုဝ် ဒီ ခူပ် မိူင် ကေနေဆာရေတ်.
54 ဂေ ဟဲ့ ဟွတ့် လေး ခဲင် ရိုဝ်, အူ ဇေန့်, ဂေ ဒူအီ ကိူန် ဘော နပ်, န့ မုး ဇဝ် ယေဆူ ဟဲ့ တး.
55 ဂေ ဝီ ဟာဝ် ဘဲန် ပ့လုဝ့် ဘဲန် ပ့လုဝ့်, ကာလာင် တဲး ဒူအီ ကော နပ် လွင် ဇဝ် ယေဆူ ဟဲ့ တး. ဇဝ် ယေဆူ ဘော ဟာဝ် နာ မှဝ်, ဂေ ဘော ဂွတ် ဒူအီ ဆဝ် ဒဲင် ကာဘဲး, ဟာဝ် ဇမ် ဒူင် ပီ တဝ်း ဂေ အန် ဒီ ဝဝ့်.
56 ဇဝ် ယေဆူ ဘော ဟာဝ် နာ မှဝ်, န့ ဘော မုး ခဲင် ရဝ်, ခဲင် မာန် ခဲင် မိူင်, ဂေ ဒိုဝ်း ဘ့လေး ဒူအီ ဆဝ် ဒီ ဂ့လ. ဂေ ဝီ မှာန့် ဒီ ဇဝ် ယေဆူ, တဲး အန် ခ့ဝါင် ဂေ ပါ ခြိုင် အန်. ဒွန် အီ အီ ပါ ခြိုင် အန် မိူဝ် ကဲန်.

MRK 7
1 ဂေ ဒူအီ ဖိုင် ဖာရီဆဲ မင် အီ ဘော ဂေ ဒါ ဆာရာ အီ မာနုဝ် ဒါရာ ယူဒါ မင် အီ, ဂေ ဟဲ့ လေး ခဲင် မိူင် ယေရူဆာလဲမ်, ဝီ တး ဇမ် ဒူင် ကွယ် ဇဝ် ယေဆူ.
2 ဒေါ အန် တီ ဂေ ဝီ ယိုဝ် ဒီဘဲ ဇဝ် ယေဆူ မင် အီ ဟူမ် ဘူမ်. အာတ့် ဟူမ် ဂေ, ဂေ ယီ တူ ဘာယ် ဒဲ ဂေ တဲး န့ ဒူပ် ဟိတ် ဂေ ဒါ တာင် အီ ကွယ် ဒေါ မွိုန်.
3 ဂေ ဒူအီ ဖိုင် ဖာရီဆဲ ဘော ဂေ ဒူအီ ယူဒါ ဒွန် အီ, ဂေ ယီ တူ ဟူမ် မာဆေ, အာတ့် ဘာယ် ဂေ ဒဲ ဂေ, တဲး န့ ဒူပ် ဟိတ် ပီ ဒွိုမ် ဘူင် ဒါ တာင် ဂေ.
4 ဆေ ဂေ ဟဲ့ တး ဒီ ကာလး, ဆေ ဂေ တူ ဘာယ် ဒဲ ဂေ, ဂေ တူ ဟူမ်. ဘော ကာလုဝ့် ဆီလာတ့် ဘော ကိမ်, ဂေ ဘာယ် တူတ့်, တဲး န့ ဒူပ် ဟိတ် ဂေ ဘဲန် မျုဝ် ဘဲန် မျုဝ်.
5 ဂေ ဒူအီ ဖိုင် ဖာရီဆဲ ဘော ဂေ ဒါ ဆာရာ အီ မာနုဝ် ဒါရာ ယူဒါ တွိုန်, ဂေ ဘော ယိုဝ် ဒီဘဲ ဇဝ် ယေဆူ တူ ဒူပ် ဟိတ် ဂေ, ဂေ ဝီ ဒီမွှတ် ဇဝ် ယေဆူ. ဂေ တဝ်း, “မှဝ် န့ ပါယ် ပီ တူ ဒူပ် ဒီဘဲ မဲ ဟိတ် အေ.း မှဝ် န့ ပါယ် ပီ တူ ဘူင် ဒူပ် ဂေ ပီ မာနုဝ် ဒါ တာင် အေ ဒီ အေ.း ဂေ ဟူမ် ဘူမ် ဂေ, တာ ဒဲ အီ တူ ဆီငါ.”
6 ဇဝ် ယေဆူ ဝီ တဝ်း, “ဂြုဝ်း ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ တွိုန်, န့ ဟဲ့ မှာန်, ဟဲ့ မုး. အန် ဟဲ့ ဒွိုမ် ကာလာင် လွင် ဘေ ဒူအီ အီ ညိုင်ရာင် ဘွတ်. အန် ဟဲ့ ဒဲမ် အုန် ခဲင် ဘပ် အန် ပါယ် နီ. ‘ဂေ ရုဝ်ဆေ အုဝ် မီ ခဲ့ ဂြုဝ်း ဂေ. နဝ်း ဂေ ယီ တူ နမ်လှုဝ်း အုဝ်.
7 ဂေ ဘော ကြိုပ် အုဝ် ပီယေန့်. ပီ မာနုဝ် ဂေ, န့ တူ မုး ဒါရာ အုဝ်. န့ မုး ဒါရာ ပီ ဘူင် ဂေ ဒူအီ.’ ပါယ် တီ အာအီဆာယ တွိုန် ဟဲ့ ဒဲမ် အုန် ဂြုဝ်း ဇဝ်ဖြာ.
8 ပါယ် တီ ဘော ဘေ ဟဲ့ ဝဲန် ဒါရာ ဇဝ်ဖြာ, ဝီ ဒူပ် ဟိတ် ဒူအီ.” ခဲ့ တီ ဇဝ် ယေဆူ ဝီ ကာလာင် ဒီ ဂေ.
9 ဟဲ့ ဟွတ့်, အန် ဝီ တဝ်း, “ဘေ ဟဲ့ လွှက့် ဒီ ဝဲန် ဒါရာ ဇဝ်ဖြာ, တဲး ဘေ ပွိုန် ဒီ ဒူပ် ဟိတ် ဘေ.
10 အုဝ် ဒီ ကာလာင် အူဖာမာ ဒီ ဘေ. ဒါ ဆာရာ အာမုဝ်ဆဲ, အန် ဟဲ့ ဒွိုမ် တဝ်း, တဲး ဘေ ရုဝ်ဆေ ဂုန့် မာ ဘေ. အန် ဘော တဝ်း, အာဆေ ဒိူင် ဂုန့် မာ အန်, အန် လုဝ် ခမ် ဒီ ယမ်.
11 ဘေ ယီ မာနုဝ် ပေါ အူ မျုဝ်. ဆေ န့ မိုဝ်း ဒူအီ အူ ဝီ, အန် တဝ်း ဒီ ဂုန့် မာ အန်, ‘ပီ ဒီ လုဝ် ဒွါ အုဝ် ဒီ ဘာယ်, အုဝ် အာဝ် ဟူ မိုဝ်း ဒီ ဒွါ. အုဝ် ဟဲ့ ဟွတ့် လှူ ဒီ ဇဝ်ဖြာ,’ ဘေ တဝ်း, ဟဲ့ မှာန် ပီ ဘူင် အန်.
12 ပါယ် တီ, ဘေ မာနုဝ် ဒူအီ, ကွဲ့ ဟူ တဲး ဂေ စွယ် ဂုန့် မာ ဂေ.
13 ပါယ် တီ ဘေ နပ် ဒီ ဝဲန် ဂြုဝ်း ဇဝ်ဖြာ, ဝီ တဲး ဒွန် အီ ထူမ် ဒူပ် ဟိတ် ဘေ, ပဲ့ ဟဲ့ ဒူပ် ဘော ဂုန့် ဒါ ဘေ အီ ကွယ် ခါ အာတ့်. ဘေ မိူဝ် ဘူင် ဘဲန် မျုဝ် ဘဲန် မျုဝ် ဇိုဝ် တီ.”
14 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဒါ ဆာရာ ယူဒါ, အန် ဝီ ဒဲ့ ဂေ ဒူအီ ကိူန်, တဲး ဂေ ဝီ ထူမ် ဂြုဝ်း အန်. အန် တဝ်း, “တဲး ဘေ ဒွန် အီ ထူမ် ဂြုဝ်း အုဝ်, တဲး န့ ဘော လိုဝ်း ဒီ နဝ်း ဘေ.
15 ပီ ဒီ ဟူမ် အီ လိုပ် ခဲင် ဒုဝ် ဘူင့် ဒူအီ, န့ တူ တဲး အန် ဘဲန် ဒူအီ တူ ဘွတ်. န့ ယီ မုး ပီ ဘူင် အန် ဘော ပီ ကာလာင် အန်, အီ လေး ခဲင် နဝ်း အန်, ဇိုဝ် တီ အီ တဲး န့ ဘဲန် မှာပ် ဒီ ဒူအီ, တူ တဲး အန် ဆီငါ.
16 အာဆေ မိုဝ်း ဟျုဝ့် အီ နပ် ဒီ ထူမ်, တဲး အန် ထူမ် ဂြုဝ်း အုဝ် နီ.”
17 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ လေး ဒူင် ကွယ် ဂေ ဒူအီ ကိူန်, ဝီ ဟာဝ် ခဲင် ကာင် အူ ကာင်. ဂေ ဒီဘဲ အန် ဝီ ဒီမွှတ် အန် လွင် အူဖာမာ ပဲ့ ဟဲ့ မာနုဝ် အန်.
18 ဇဝ် ယေဆူ ဝီ တဝ်း, “ဘေ တူ မိုဝ်း အာငျာန်. မှဝ် န့ ပါယ် ပီ တူ လိုဝ်း ဒီ နဝ်း ဘေ ဂြုဝ်း ပဲ့ ဟဲ့ ကာလာင် အုဝ်.း ပီ ဒီ ဟူမ် အာဝ် ပွိုန် လိုပ် ခဲင် နဝ်း တဲး နဝ်း တူ ဘွတ်.
19 န့ လိုပ် ခဲင် ဝတ့်. ဟဲ့ ဟွတ့်, န့ ဝီ လေး ခဲင် ဝတ့်.” ပီ ကာလာင် အန် ဇိုဝ် တီ, န့ ဘော လေး ဆီဖဝ် ပေါ အူ မျုဝ်. န့ ပီ ဇဝ် ယေဆူ တဝ်း, ဟဲ့ ပွိုန် ဟူမ် ပီ ဒီ ဟူမ် ဒွန် မျုဝ်. အာဝ် မိုဝ်း ပီ ဒီ ဟူမ် အီ ဘွတ် တူ ဘွတ်.
20 အန် ဝီ တဝ်း, “န့ ယီ မုး ပီ ဘူင် ဒူအီ, ပီ ကာလာင် အန်, အီ လေး ခဲင် နဝ်း အန်, န့ တဲး ဒူအီ တူ ဘွတ်.
21 ခုဝ်, နာ တူ မွှိုမ်, န့ လေး ခဲင် နဝ်း ဒူအီ. ဆေ ဒူအီ ဘော မိုဝ်း အာငျာန် တူ မွှိုမ်, လုတ့် အီဘိုန့် အီ, ပြာ ကြုဝ်ကြာမ် အီ, ဆီ ငဝ်း ဒူအီ, လာယ် အီဘိုန့် အီ ဟဝ်,
22 ဆေ အန် ဘော မိုဝ်း နဝ်း လောဖ, နဝ်း ဟာယ်, ကာလုဝ် ဆေဆေ, ဘူင် ပီ တူ ကာအာပ် ဘူင်, မိုဝ်း နဝ်း ဆီ ပွိုန် ခဲ့ မိုဝ်း အီ ဟဝ်, ကာလာင် စာဝ် လွင် အီ, မိုဝ်း နဝ်း ပီခိုက် ဘော နဝ်း ရိုဝ်, တူ မိုဝ်း အာငျာန်,
23 နာ တူ မွှိုမ် ဇိုဝ် တီ ဒွန် မျုဝ်, န့ လေး ခဲင် နဝ်း ဒူအီ, တဲး အန် တူ ဘွတ်.”
24 ဝါယ် အန် တီ ဇဝ် ယေဆူ လေး ဒူင် ကွယ် အန် တွိုန်, ဝီ ဟာဝ် ပေါ အူ ပ့လုဝ့် အီ ကွယ် ကာတတ် မိူင် ထူရုဝ် ဂါယ် မိူင် ဆီဒူန်. အန် လိုပ် ခဲင် ကာင် အူ ကာင်, တူ ဆီ တဲး အာဆေ နပ်. အန် ယီ တူ ပွိုန် ချြီင် ဒူင် ကွယ် အန်.
25 န့ မိုဝ်း အီဘိုန့် အူ ဝီ, အန် ဘော ယိုဝ် လွင် ဇဝ် ယေဆူ ဟဲ့ တး, အန် ဟာဝ် ဒူင် ကွယ် ဇဝ် ယေဆူ အူ ဇေန့်, ဝီ ခြိုပ်ခြဝ် ဒီ အာတ့် အန်. ဂွန် အီဘိုန့် အန် မိုဝ်း ကာနမ် ကွယ် ခဲင် ဒုဝ် အန်.
26 အီဘိုန့် တီ မုး ဒူအီ အာမျုဝ် ဂြိက်. အာဝ် မုး အာမျုဝ် ယူဒါ. မိူင် ဘြိမ် အန် မုး မိူင် ဆူရုဝ် ဖုဝ်နိက်. အန် ဝီ မှာန့် ဒီ ဇဝ် ယေဆူ, တဲး အန် ဆုတ့် ကာနမ် လေး ခဲင် ဒုဝ် ဂွန် အန်.
27 ဇဝ် ယေဆူ ယီ တဝ်း ဒီ အန်, “ဒွန် အီ လုဝ် တဲး ဂွန် အန် ဟူမ် ဖဲ ဒီ အာတ့်. ပီ ဒီ လုဝ် ဒွါ ဂွန် ဟူမ်, အာဝ် ကာအာပ် ဝဲန်, တဲး မာဆုဝ် ဟူမ်.”a
28 အီဘိုန့် တွိုန် ဝီ တဝ်း, “ဂြုဝ်း ပီ ကာလာင် မဲ ဇဝ် ဟဲ့ မှာန်. န့ ယီ မိုဝ်း ဂေ မာဆုဝ် အီ ကွယ် ခြိုမ် ကာင်, ဂေ ဝီ ပွိုန် ဒီ လျီ့ ဟူမ် အီ ရး ဒီ မူတ့် ဂွန်.”
29 အန် ဟဲ့ ဟွတ့် ကာလာင် ပါယ် တီ, ဇဝ် ယေဆူ ဝီ တဝ်း ဒီ အန်, “ကူပ် ကာလာင် မဲ ဂြုဝ်း တီ, တဲး မဲ ဝေန့် ဒီ ကာင် မဲ. ကာနမ် ဟဲ့ ဟွတ့် လေး ခဲင် ဒုဝ် ဘူင့် ဂွန် မဲ.”
30 ဟဲ့ ဟွတ့်, အန် ဝီ ဝေန့် ဒီ ကာင် အန်. အန် ဝီ ယိုဝ် ဂွန် အန် ကွယ် အိတ် ဒဲင် ကာစှူင့်. ကာနမ် ဟဲ့ ဟွတ့် လေး ခဲင် ဒုဝ် အန်.
31 ဝါယ် အန် တီ ဇဝ် ယေဆူ ဝီ လေး ဒူင် ကွယ် အန် အီ ကွယ် ကာတတ် မိူင် ထူရုဝ်. အန် ဝီ ကာလုဝ်း ဟာဝ် ခဲင် မိူင် ဆီဒူန်, ဟာဝ် လူင် ဒီ ခူပ် အိုမ် ဒိုင် ဂါလီလေ. အန် ဇမ် ခဲင် အိူင် ဂိုဝ် မိူင် တွိုန်.
32 ဒေါ ဇမ် အန် ဒူင် တီ န့ မိုဝ်း ဒူအီ မင် အီ, ဂေ တိုယ် ဒူအီ အူ ဝီ ဒီ ဇဝ် ယေဆူ. ဟျုဝ့် ဒူအီ တီ ကာအာဝ်. အန် ကာလာင် ဂြုဝ်း မိူဝ်, အာဝ် ဘြီ. ဂေ ဝီ မှာန့် ဒီ ဇဝ် ယေဆူ, တဲး အန် ဒါင် ဒဲ အန် ဒဲင် ဂိန့် ဒူအီ တီ, တဲး ဒူအီ တီ ဝီ ကဲန်.
33 ဇဝ် ယေဆူ တဲး အန် ဟာဝ် ဒူင် တူ မိုဝ်း ဒူအီ ကိူန်. ဟဲ့ ဟွတ့်, ဇဝ် ယေဆူ ဝီ ဟပ် ကာနူ အန် ခဲင် ဟျုဝ့် ဒူအီ တီ. အန် ဘော ပတ့် ဒဲ အန်, ဝီ ပါ ဆီဒ ဒူအီ တီ.
34 ဟဲ့ ဟွတ့်, အန် ဆာကိုဝ်း ဂါင်ဟြာဝ်, ဝီ ဟိုဝ်း ဖွိုမ် တာင် တဝ်း, “အေဖာထာ.” လွင် ဒါင် ဂြုဝ်း တီ မုး, “တဲး န့ လိုဝ်း.”
35 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဟျုဝ့် ဒူအီ တီ ဘော ဝီ လိုဝ်း. ဆီဒ အန် ဝီ ပွိုန် ကာလာင် ဂြုဝ်း, တဲး န့ လေး ဆီဘြုဝ်း.
36 ဇဝ် ယေဆူ ဝီ ဒမ် ဂေ, ကွဲ့ တဲး ဂေ ကာလာင် ဒီ အီ လွင် အန် တီ. အန် ယီ ဝီ ကာလာင် ဒီ ဂေ ခဲ့ မှဝ် မိူဝ်, ဂေ နဲ့ ဝီ ကာလာင် ပေါ န့ ပွါ.
37 ဂေ ဒူအီ ကော အာမ် ကာဆဝ် လွင် အန် တီ. ဂေ ဝီ တဝ်း, “ဇဝ် ယေဆူ နပ် ဒီ ဘူင် တဲး န့ ဆီချာ ဒွန် မျုဝ်. ဘော ဒူအီ ဟျုဝ့် ကာအာဝ်, အန် နပ် ဒီ ပီကဲန်, တဲး န့ လိုဝ်း. ဘော ဒူအီ တူ နပ် ဒီ ကာလာင် ဂြုဝ်း, အန် ပဲ ပီကဲန်, ဝီ တဲး ဒူအီ တီ ပွိုန် ကာလာင် ဆီဘြုဝ်း.”

MRK 8
1 ပေါ အူ ဇေန့်, န့ မိုဝ်း ဒူအီ ကိူန် ဟဲ့ တး ကာဇု. ဂေ မိူဝ် တူ မိုဝ်း ပီ ဒီ ဟူမ်. ခုဝ်, ဇဝ် ယေဆူ ဒဲ့ ဒီဘဲ အန်, တဲး ဂေ တး ဒူင် ကွယ် အန်. အန် တဝ်း,
2 “အုဝ် ကာဝေ ဒူအီ ဂေ နီ. ဂေ ဟဲ့ ဒူပ် အုဝ် အာဒါ အူယ် ဆီငဲ, ယီ ညှမ် မိုဝ်း ဒီ ဟူမ် မာဆေ.
3 ဆေ အုဝ် စ်ု ဂေ ဝိဝ် ဒီ ကာင် ဂေ, တူ တဲး ဂေ ဟူမ် မာဆေ, ဂေ ဒီ ဘော ဒီလှး ကေး ဒေါ ဟာဝ် ဂေ ဒူပ် န့တေန့်. မင် အီ လုဝ် ဟာဝ် တူင့် ကာဆဝ်.”
4 ဒီဘဲ အန် ဝီ တဝ်း, “မှဝ် အေ ဒီ ပါယ် ဒီ ဟျီင် ဂေ ဟူမ် ဒူင် ကွယ် အေ နီ.း ခဲင် ပြဲ ကာဟဝ်း နီ အာဝ် မိုဝ်း မာဆေ.”
5 ဇဝ် ယေဆူ ဝီ ဒီမွှတ် ဒီဘဲ အန် တဝ်း, “ခါမုန် နှာင် ဘူင့် ဘေ မိုဝ်း.း” ဂေ ဝီ တဝ်း, “ဘူ ဘူင့်.”
6 ပန် တီ အန် စ်ု ဂေ ဒူအီ ကိူန် တဲး ဂေ တုတ့် ဒဲင် ကာဒါယ်. အန် ဘော ဒိုဝ်း ခါမုန် ဘူ ဘူင့်, ဝီ ကာလာင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ဝီ ကာဘက် ခါမုန်, ဝီ ဒွါ ဒီ ဒီဘဲ အန်, တဲး ဂေ ဝီ ဒွါ ဒီ ဒူအီ ကိူန်. ဂေ ဒီဘဲ ဇဝ် ယေဆူ ဝီ ဘူင် ပီ စ်ု အန်.
7 ဂေ မိုဝ်း ဘော မာဂါ မင် ဒုဝ်. ခုဝ်, ဇဝ် ယေဆူ ဝီ ဒါင် ဂုင် ဂေဇူ ဒီ ဇဝ်ဖြာ, ဝီ စ်ု ဂေ ဒီဘဲ အန်, တဲး ဂေ ကာဆာင် ဘော မာဂါ တီ.
8 ပါယ် တီ, ဂေ ဒူအီ ကိူန် ဝီ ပွိုန် ဒီ ဟူမ် ဖဲ. ဂေ ဒွန် အီ ဟဲ့ ဟွတ့် ဟူမ်, ဂေ ဒီဘဲ ဇဝ် ယေဆူ ဝီ ကာဇု ကာလူယ် ဟူမ် ဂေ, ကော နုဝ့် ဘူ ခွန်.
9 န့ မိုဝ်း အီမာယ် ဖွုန် ဟြဲန့် ဝီ, အီ ဟဲ့ ကွယ် ရိုမ် ဒူပ် ဇဝ် ယေဆူ ဒေါ အန် တီ. ဝါယ် အန် တီ ဇဝ် ယေဆူ ဝီ စ်ု ဂေ ဝိဝ်.
10 ဂေ ဟဲ့ ဟွတ့် ဝိဝ်, ဇဝ် ယေဆူ ဘော ဒီဘဲ အန် ဝီ လိုပ် ခဲင် ရိုဝ်, ဝီ ပဝ့် ဟာဝ် ပေါ အူ ပ့လုဝ့် အီ စိူဝ် ဒါမာနူထာ.
11 ဂေ ဟဲ့ ဟွတ့် ဇမ် ဒူင် တီ, န့ ဝီ မိုဝ်း ဂေ ဒူအီ ဖိုင် ဖာရီဆဲ မင် အီ, ဂေ တး ဝီ ဒီမွှတ် ဇဝ် ယေဆူ. ဂေ ဆီ ထေဝ် ပွုန် အန်, မှာန့်, တဲး အန် ဘူင် ဘျ ပွုန် အန်, တဲး ဂေ ယိုဝ် အီ မွှိုမ် အာမ် ကာဆဝ်.
12 ဇဝ် ယေဆူ ယီ ဟိုဝ်း ဖွိုမ် တာင် ကူပ် ဟဲ့ ဒုက် ဒီ နဝ်း အန်. အန် တဝ်း, “ဒူအီ အီ ကွယ် ဇာတ် နီ, ဂေ ဆီ ယိုဝ် နာ မွှိုမ် အာမ် ကာဆဝ်. အုဝ် ယီ တဝ်း အာခါခ်ု. ဂေ တူ ပွိုန် ဒီ ယိုဝ် နာ မွှိုမ် အာမ် မာဆေ.”
13 အန် ဟဲ့ ဟွတ့် ကာလာင် ဂြုဝ်း တီ, အန် ဝီ လေး ဒူင် ကွယ် ဂေ, ဝီ လိုပ် ခဲင် ရိုဝ်, ဝီ ပဝ့် ဟာဝ် နာ တ အိုမ် ဒိုင် တွိုန်.
14 ဒေါ အန် တီ ဂေ ဒီဘဲ ဇဝ် ယေဆူ ဟဲ့ ပိဝ် ဒီ ဂူင့် ခါမုန် ပီ ဒီ ဟူမ် ဂေ. ဂေ မိုဝ်း မီ ခါမုန် အူ ဘူင့် အီ ကွယ် ခဲင် ရိုဝ် ဂေ.
15 ဇဝ် ယေဆူ ဝီ တဝ်း ဒီ ဂေ, “ဘေ လုဝ် ဆာဒိက် ဂေ ဒူအီ ဖိုင် ဖာရီဆဲ ဘော ခုန်ဒီခမ် အာဟေရူတ်. ပီ ဘူင် ဂေ, န့ ပီ ဆီနမ် ဘြး ခါမုန်.”
16 အန် ဟဲ့ ဟွတ့် ကာလာင် ဂြုဝ်း တီ, ဂေ ဒီဘဲ အန် ဝီ လာယ် ဆင်ချာင် ဆီဖဝ် ဂြုဝ်း တီ. ဂေ တဝ်း, “အန် ကာလာင် ဂြုဝ်း တီ ဒီ အေ ကူပ် ဟဲ့ ပိဝ် အေ ဒီ ဂူင့် ခါမုန်.”
17 ဇဝ် ယေဆူ ကော နပ်, မာဆေ ပီ လာယ် ကာလာင် ဂေ. အန် ဝီ ဒီမွှတ် ဂေ. အန် တဝ်း, “မှဝ် န့ ပါယ် ပီ လာယ် ကာလာင် ဘေ လွင် တူ မိုဝ်း ဘေ ခါမုန်.း န့ တူ လိုဝ်း ဒီ နဝ်း ဘေ, လွင် ပီ ဘူင် အုဝ်.း မှဝ် န့ ပါယ် ပီ ညှာပ် လိုဝ်း ခဲင် နဝ်း ဘေ.း
18 န့ ပီ ဘော ဘေ မိုဝ်း ငါယ် ယီ တူ ပွိုန် ဒီ ယိုဝ် ဆီချာ. ဘေ မိုဝ်း ဟျုဝ့် ယီ တူ လိုဝ်း ဆီဘြုဝ်း ပီ ထူမ် ဘေ. န့ မိူဝ် ပီ, ဘေ တူ လှုဝ်း ပဲ့ ဟဲ့ ဘူင် အုဝ် ခါ အာတ့်.
19 ဒေါ ကာဘက် အုဝ် ခါမုန် ဖန် ဘူင့်, ကာဆာင် ဒီ ဒူအီ ဖန် ဟြဲန့် ဝီ, ဘေ ဝီ ကာဇု ကာလူယ် အန် နှာင် ကာတဲပ်.း” ဂေ ဝီ တဝ်း, “န့ မိုဝ်း ဂိုဝ် ဒီ အာ ကာတဲပ်.”
20 ဇဝ် ယေဆူ ဝီ တဝ်း, “ဒေါ ကာဘက် အုဝ် ခါမုန် ဘူ ဘူင့်, ကာဆာင် ဒီ ဒူအီ ဖွုန် ဟြဲန့် ဝီ, ကာလူယ် အန် နှာင် ခွန် ဘေ ဝီ ကာဇု အုန်.း” ဂေ ဝီ တဝ်း, “ဘူ ခွန်.”
21 ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဝီ တဝ်း ဒီ ဂေ, “ဘေ ဟဲ့ ဟွတ့် ယိုဝ် ဇိုဝ် တီ, န့ ယီ တူ လိုဝ်း မာဆေ ဒီ နဝ်း ဘေ.”
22 ဝါယ် အန် တီ ဇဝ် ယေဆူ ဘော ဂေ ဒီဘဲ အန် ဝီ ဟာဝ် ဇမ် မိူင် ဘေတ်ဆီဒါ. မင် အီ ယီ တး တိုယ် ဒူအီ အူ ဝီ ဒီ ဇဝ် ယေဆူ. ငါယ် အန် အပ်. ဂေ မှာန့် တဲး ဇဝ် ယေဆူ ပါ ဒူအီ တီ.
23 ဇဝ် ယေဆူ ဝီ ပါ ဒဲ ဒူအီ တီ, ဝီ တိုယ် အန်, တဲး အန် ဟာဝ် ဇမ် နာ ရေတ့် ရဝ်. ဟဲ့ ဟွတ့်, အန် ပတ့် ငါယ် ဒူအီ တွိုန်, ဝီ ဒါင် ဒဲ ဒဲင် ဂိန့် အန်. ဇဝ် ယေဆူ ဝီ ဒီမွှတ်, “မဲ ဟဲ့ ပွိုန် ယိုဝ်.း”
24 အန် ဝီ ယွတ် နာ ဒဲင်, ဝီ တဝ်း, “အုဝ် ဟဲ့ ယိုဝ် ဒူအီ ဟာဝ် ဝိဝ် ဟာဝ် ဝေန့်. ဂေ ယီ ပီ ဟေ.”
25 ပေါ အူ ဇေန့် ဇဝ် ယေဆူ ဝီ ပါ ငါယ် ဒူအီ တွိုန်. ပန် တီ ငါယ် အန် ဘော လိုဝ်း, အန် ဝီ ပွိုန် ယိုဝ်, ဘော ဝီ လိုဝ်း ဆီချာ.
26 ပန် တီ ဇဝ် ယေဆူ ဝီ တိုယ် အန် ဝေန့် ဆိူဝ် ဒီ ကာင် အန် ဘော ဒမ် အန် တဝ်း, “ကွဲ့ ဝဝ့် နာ တေတ့် နာ တ ခဲင် မိူင်. ကွဲ့ ခဲ ဒီ အာဆေ.”
27 ဇဝ် ယေဆူ ဂေ ဒီဘဲ အန် ဝီ ဟာဝ် ခဲင် ရဝ် ဘဲန် ရဝ် ဘဲန် ရဝ် အီ ကွယ် ကာတတ် မိူင် ကေဆာရေ ဖီလီဖီ. ဒေါ ဟာဝ် ဂေ ဒူပ် န့တေန့်, အန် ဝီ ဒီမွှတ် ဒီဘဲ အန် တဝ်း, “ဂေ ဒူအီ ဟဝ်, ဂေ တဝ်း အုဝ် မုး အာဆေ.း”
28 ဂေ ဝီ တဝ်း, “မင် အီ တဝ်း, မဲ မုး ဒါ ဆာရာ အာယောဟာန် အီ စိုပ် ဒူအီ ခဲင် အိုမ်, အန် ဟဲ့ ဝီ ယိတ့် ဝီ အိုမ်. မင် အီ တဝ်း, မဲ မုး ဒါ ဆာရာ အာအေလီယ တွိုန်, အီ ဟဲ့ ဝီ ယိတ့် ဝီ အိမ်. ဘော မင် အီ တဝ်း, မဲ မုး ဒူအီ အီ ဘျာန် ဂြုဝ်း ဇဝ်ဖြာ အူ ဝီ, အီ ကွယ် ဒေါ မွိုန်, အီ ဟဲ့ ဝီ ယိတ့် ဝီ အိမ်.”
29 ဇဝ် ယေဆူ ဝီ တဝ်း, “ဆေ န့ မုး ဘေ, ဘေ တဝ်း အုဝ် မုး အာဆေ.း” အာပေတာရူ ဝီ ဝျီ့ ဂြုဝ်း တီ. အန် တဝ်း, “မဲ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး မဲ ချွတ် ဒူအီ.”
30 အာပေတာရူ ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဝီ ဒမ် ဂေ ဒီဘဲ အန်, ကွဲ့ တဲး ဂေ ကာလာင် ဂြုဝ်း တီ ဒီ အာဆေ.
31 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ စုး ဒီ ကာလာင် ဒီ ဒီဘဲ အန် လွင် ပီ ဒီ ပါယ် အာဆာက် အန်, အီ ဟဲ့ ဘဲန် ဂွန် ဒူအီ. အန် တဝ်း, ဂွန် ဒူအီ တီ လုဝ် ကာဒုး ဒုက် ဒွန် မျုဝ်. ဂေ ဒါ တာင် ယူဒါ, ဂေ မိူဝ် တူ လုဝ် အန်. ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဒီ ဆုင်ဖျာတ် ဒီ ငဝ်း အာဆာက် အန်. အန် ဟီ ဟွတ့် ယမ်, ဝါယ် အူယ် ဆီငဲ, အန် ဒီ ဝီ ယိတ့် ဝီ အိမ်.
32 အန် ကာလာင် ဆိူဝ် လွင် ဇိုဝ် တီ. အာပေတာရူ ယီ ဒဲ့ ဇဝ် ယေဆူ မာငး ပေါ ဘ့လာက်, ဝီ ခြဲ အန်, ကွဲ့ တဲး အန် ကာလာင် ဂြုဝ်း ဇိုဝ် တီ.
33 ဇဝ် ယေဆူ ယီ ဝီ မာငး ယွတ် ဂေ ဒီဘဲ အန် ဘောကာဂ့လျီတ်, ဝီ တဝ်း ဒီ အာပေတာရူ, “မဲ လေး ဒူင် ကွယ် အုဝ်. ပီ ကာလာင် မဲ န့ ပီ ဂြုဝ်း ဘုဝ် ကာနမ် အီ စိူဝ် ဆာတာန်. န့ တူ ဒူပ် အာငျာန် ဇဝ်ဖြာ. န့ ဒူပ် အာငျာန် ဒူအီ.”
34 ဝါယ် အန် တီ ဇဝ် ယေဆူ ဝီ ဒဲ့ ဒီဘဲ အန် ဘော ဂေ ဒူအီ ကိူန်, တဲး ဂေ ဝီ ထူမ်. အန် တဝ်း, “ဆေ န့ မိုဝ်း ဒူအီ အီ ဆီ ဒူပ် အုဝ်, အန် လုဝ် ဝဲန် ပီ အိုင် အန်. အန် လုဝ် ဘ့လေး နဝ်း အန်, တဝ်း, ‘ဆေ အုဝ် ပီ ဘော လုဝ် ယမ် မိူဝ်, အုဝ် ယီ ဒီ ဒူပ် အန် ဇဝ် ဆေဆေ.’ အန် လုဝ် ဒူပ် အုဝ် တဲး န့ ပါယ် တီ.
35 ခုဝ်, အာဆေ ကာဝေ အာဆာက် အန်, အာဆာက် အန် ဒီ စှိုမ်. အာဆေ ယီ တူ ယုဝ် ဒီ ယမ် ကူပ် ညှိုမ် အန် ဒီ အုဝ် ဘော ဂြုဝ်း အုဝ်, အန် ဒီ ဝီ ပွိုန် အာဆာက် ကာမာယ်.
36 ဆေ န့ ယီ မိုဝ်း ဒူအီ အူ ဝီ, အီ ဟဲ့ ပွိုန် တူတ့် ဒွန် မျုဝ် ဒဲင် ကာဒါယ် နီ, အာဆာက် အန် ယီ စှိုမ်, ယီ စုဝ်း ကာလုဝ့် ငါရာယ်, ကြုဝ် ပီ ပွိုန် အန် တီ အာဝ် ဘဲန် အာဂျိုဝ် မာဆေ ဒီ အန်.
37 ဒူအီ မိူဝ် တူ ပွိုန် ဒွါ မာဆေ, တဲး ဇဝ်ဖြာ ချွတ် အန်, ကွဲ့ တဲး အာဆာက် အန် စှိုမ်.
38 ဂေ ဒူအီ ဇာတ် နီ, ဂေ ဟဲ့ ဘူင် မှာပ် ဒွန် မျုဝ် ဘော ဝဲန် ဇဝ်ဖြာ. ပီ ဘူင် ဂေ ဒီ ဇဝ်ဖြာ, န့ ပီ ပီ ဘူင် ဒူအီ အီ လုတ့် အီဘိုန့်. ဂေ ဒူအီ ဇိုဝ် တီ ဒီ ဘော ဆာယ် ဒီ ကာလာင် ဒီ အီ ဟဝ် လွင် ညှိုမ် ဂေ ဒီ အုဝ် ဘော ဂြုဝ်း အုဝ်. ဆေ န့ ပါယ် တီ, အုဝ် မိူဝ် ဒီ ဆာယ် ဒီ တဝ်း, ‘အုဝ် ဟဲ့ နပ် ဂေ.’ အုဝ် အီ ဟဲ့ ဘဲန် ဂွန် ဒူအီ, အုဝ် ဒီ ဝီ တး လူင် ဒဲင် ကာဒါယ်. ဒေါ အန် တီ အုဝ် ဒီ ဘော ဘျ အာရူင် ဘ့လာင် ဂုန့် အုဝ်. အုဝ် ဒီ ဘော ဒဲ့ ဂေ အာမူ အာမာတ် ဇဝ်ဖြာ အီ ဘွတ် ကာဆဝ်, တဲး ဂေ တး ရိုမ် ဒူပ် အုဝ်. ဒေါ အန် တီ အုဝ် ဒီ ဘော ဆာယ် ဒီ ဂေ ဒူအီ အီ ဟဲ့ ဒွိုမ် ဆာယ် ဒီ ကာလာင် လွင် ညှိုမ် ဂေ ဒီ အုဝ်.”

MRK 9
1 ပန် တီ ဇဝ် ယေဆူ ဝီ တဝ်း ဒီ ဂေ, “အုဝ် တဝ်း အာခ်ု ဒီ ဘေ. ကာတဲ ဘေ ဒူအီ အီ ထူမ် ဂြုဝ်း အုဝ် နီ, န့ မိုဝ်း မင် အီ, ဂေ တူ ယမ် အာတ့် ယိုဝ် ဂေ ဇဝ်ဖြာ ဒီ တာ ပွုန် တာင် အန်, အိုပ် တူတ့် ဒဲင် ကာဒါယ်.”
2 ဝါယ် အန် တီ ဘော နုဝ့် ဒဝ် ဆီငဲ, ဇဝ် ယေဆူ ဝီ ဒဲ့ အာပေတာရူ, အာယာကူပ် ဘော အာယောဟာန်, တဲး ဂေ ဟာဝ် ဒူပ် အန် ဟုဝ့် ဒဲင် နွန် စာ. ဒူင် တီ တူ မိုဝ်း အီ ဟဝ်. ဒေါ ကွယ် ဂေ ဒဲင် နွန် တီ, အာရိုပ် ဇဝ် ယေဆူ ဝီ ကာဘ့လိူင်.
3 ခြိုင် ပီ စှိုပ် အန် ဝီ ဘဲန် ခြိုင် လုယ် ရာဝ်. အာဝ် မိုဝ်း အာဆေ ဒဲင် ကာဒါယ်, အီ ပဲ ဒီ လး ခြိုင်, တဲး န့ လုယ် ပီ ခြိုင် ဇဝ် ယေဆူ တီ.
4 ဘော ဒါ ဆာရာ အာအေလီယ ဘော ဒါ ဆာရာ အာမုဝ်ဆဲ တွိုန် တး ကာပ့လုး ဒီ အာတ့် ဂေ, ဝီ ဂြုဝ်း ဒီ ဇဝ် ယေဆူ.
5 ဒေါ အန် တီ အာပေတာရူ ဝီ တဝ်း ဒီ ဇဝ် ယေဆူ, “ဆာရာ, န့ ဒါခိုယ် ကွယ် ဒီ နီ. တဲး ယေ ဆမ် ထိုပ် အူယ် ထိုပ်. ဘော ထိုပ် မဲ, ဘော ထိုပ် အာမုဝ်ဆဲ, ဘော ထိုပ် အာအေလီယ.”
6 အန် ကာလာင် ဂြုဝ်း တီ ကူပ် ယုဝ် ကာဆဝ် အန်. အန် အာဝ် ဟူ နပ်, မာဆေ ပီ ဒီ တဝ်း အန်.
7 ပန် တီ န့အု ဘော တး ပ့လိုက် ဂေ. ဘော မိုဝ်း ဂြုဝ်း အီ လေး ခဲင် န့အု တဝ်း, “ဒူအီ နီ မုး ဂွန် ပီ ရွက့် အုဝ်. တဲး ဘေ ထူမ် ဂြုဝ်း အန်.”
8 ဂေ ဟဲ့ ဟွတ့် ထူမ် ဂြုဝ်း တီ, ဂေ ဝီ ယွတ် ကော ရူပ် ဂေ, ဂေ အာဝ် ဟူ ယိုဝ် အာဆေ ကွယ် ရိုမ် ဒူပ် ဂေ. ဟဲ့ ဂိတ် မီ ဇဝ် ယေဆူ ဆီ ကွယ် ဒီ တီ.
9 ဒေါ လူင် ဂေ ဒဲင် နွန်, ဇဝ် ယေဆူ ဝီ ဒမ် ဂေ, ကွဲ့ တဲး ဂေ ကာလာင် ဒီ အာဆေ လွင် ပဲ့ ဟဲ့ ယိုဝ် ဂေ. ဝါယ် ဟဲ့ ဟွတ့် ယမ် အန် ဘော ဝါယ် ဝီ ယိတ့် ဝီ အိမ် အန်, ဂေ ဝီ ပွိုန် ကာလာင် လွင် အန် တီ.
10 ပါယ် တီ, ဂေ မိူဝ် တူ ကာလာင် လွင် အန် တီ ဒီ အီ ဟဝ်. ဂေ ယီ လာယ် ကာမွုန် လွင် ဆီဖဝ် ဒေါ တဝ်း ဇဝ် ယေဆူ, ဝါယ် ယမ် အန်, အန် ဒီ ဝီ ယိတ့် ဝီ အိမ်.
11 ပန် တီ ဂေ ဝီ ဒီမွှတ် ဇဝ် ယေဆူ. ဂေ တဝ်း, “ဂေ ဒါ ဆာရာ အီ မာနုဝ် ဒါရာ, ဂေ တဝ်း, ဒါ ဆာရာ အာအေလီယ လုဝ် ဝီ တး လူင် ဒဲင် ကာဒါယ် နီ အာတ့် တး ဒူအီ ပီ ရဝ်း ပီ တိုယ် ဇဝ်ဖြာ တီ. ကူပ် မာဆေ ပီ တဝ်း ဂေ ပါယ် တီ.း”
12 ဇဝ် ယေဆူ ဝီ တဝ်း, “ဟဲ့ မှာန်. ဟဲ့ ဒဲမ် အုန် လွင် အာအေလီယ ဒီ တး ဒီ အာတ့်, တဲး အန် မ့ပြာယ် တူတ့် ဒွန် မျုဝ်. ပါယ် တီ န့ ဘော ဒဲမ် အုန် လွင် အုဝ်, အီ ဟဲ့ ဘဲန် ဂွန် ဒူအီ, အုဝ် လုဝ် ကာဒုး ဒုက် တာင်, တဲး ဂေ ကော ငဝ်း ဝဲန် အုဝ်.
13 အုဝ် ယီ တဝ်း ဒီ ဘေ, အာအေလီယ တွိုန် ဟဲ့ ဟွတ့် တး, ဝီ ဘဲန် ဒူအီ. ဂေ ယီ ဟဲ့ ဘူင် တူတ့် ဒွန် မျုဝ် ပီ အိုင် ဂေ ဒီ အန်. ဂေ ဟဲ့ ဘူင် တူတ့် ဒွန် မျုဝ်, တဲး န့ ပီ ပီ ဒဲမ် အုန် ခဲင် ဘပ် ဇဝ်ဖြာ.”
14 ဇဝ် ယေဆူ ဂေ ဒီဘဲ အန် အူယ် ဝီ ဘော ဝီ တး ဇမ် ဒူင် ကွယ် ဂေ ခါ အာတ့်. ဂေ ဝီ ယိုဝ် ဒူအီ ကိူန် ဟဲ့ ဝီ တး ကွယ် ရိုမ် ဒူပ် ဂေ ဒီဘဲ အန် အီ ဆီ ကွယ် နာ ပန် တွိုန်. န့ မိုဝ်း ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ ကာထဲန့် ဒီ ဒီဘဲ ဇဝ် ယေဆူ.
15 ဂေ ဒူအီ ကိူန်, ဒေါ ယိုဝ် ဂေ ဇဝ် ယေဆူ, ဂေ မိူဝ် အာမ် ကာဆဝ်. ဂေ ဟာဝ် ရွုး အန် အူ ဇေန့်.
16 ဇဝ် ယေဆူ ဝီ ဒီမွှတ် ဂေ. အန် တဝ်း, “လွင် မာဆေ ပီ လာယ် ကာလာင် ဘေ.း”
17 ဒူအီ အူ ဝီ ဝီ တဝ်း, “ဆာရာ, အုဝ် ဟဲ့ တး တိုယ် ဂွန် အီမာယ် အုဝ်, တဲး အန် တး ဒီ မဲ. အန် မိုဝ်း ကာနမ် ကွယ် ခဲင် ဒုဝ် ဘူင့် အန်. ကာနမ် တီ တူ တဲး အန် ကာလာင် ဂြုဝ်း.
18 ဆေ ကာနမ် တီ ပ့လိုက် အန်, အန် ကေး. အိုမ် အာင် အန် မိူဝ် ပုး. အန် ဘော ဆီဂိတ် ဟြာင် အန်. ဒုဝ် အန် ဘော ပ့လူမ် ဘော ဒုဝ်. အုဝ် ဟဲ့ ဟွတ့် မှာန့် ဒီ ဒီဘဲ မဲ, တဲး ဂေ ဆုတ့် ကာနမ် လေး. ဂေ ယီ တူ ပဲ.”
19 ဇဝ် ယေဆူ ဝီ တဝ်း, “ဘေ ဇာတ် နီ, ဘေ တူ ညှိုမ် မာဆေ. ခဲ့ မှဝ် န့ ဒီ ဘော လှေန့်, အုဝ် ဒီ လုဝ် ကွယ် ရိုမ် ဒူပ် ဘေ.း ခဲ့ မှဝ် န့ ဒီ ဘော လှေန့်, အုဝ် ဒီ လုဝ် ခမ် ဘေ ဒူအီ ဇိုဝ် တီ.း” ဟဲ့ ဟွတ့်, အန် ဝီ တဝ်း, “တိုယ် ဂွန် မဲ တး ဒီ အုဝ်.”
20 ပန် တီ ဂေ ဝီ တိုယ် ဂွန် အီမာယ် တွိုန်. ကာနမ် ဘော ယိုဝ် ဇဝ် ယေဆူ, အန် ဝီ တဲး ဂွန် အီမာယ် တွိုန် ဒီယေန့် အူ ဇေန့်. အန် ဘော ကေး အိတ် ကာလွှယ် ဒဲင် ကာဒါယ်, အိုမ် အာင် အန် ဝီ ပုး.
21 ဇဝ် ယေဆူ ဒီမွှတ် ဂုန့် အန်. အန် တဝ်း, “ဒေါ မှဝ် န့ ဘဲန် ပါယ် တီ ဒီ အန်.း” ဂုန့် အန် ဝီ တဝ်း, “အူ ဆိန့် ဒီတဲတ် အန် န့ ပါယ် တီ.
22 ဘဲန် ဇေန့် ဘဲန် ဇေန့် ကာနမ် ဟဲ့ ဘူင် တဲး အန် ကေး ခဲင် ငဝ်, စုဝ်း ခဲင် အိုမ်, တဝ်း ဒီ ငဝ်း အာဆာက် အန်. ဆေ မဲ ပဲ ဒီ ဘူင်, တဲး မဲ ဇဝ် ကာဝေ ယာယ်.”
23 ဇဝ် ယေဆူ ဝီ တဝ်း, “မဲ တဝ်း, ‘ဆေ မဲ ပဲ ဒီ ဘူင်.’ အုဝ် ယီ တဝ်း ဒီ မဲ, အာဆေ ညှိုမ်, အန် ပဲ ဒီ ဘူင် တူတ့် ဒွန် မျုဝ်.”
24 ပန် တီ ဂုန့် ဂွန် တီ ဝီ တဝ်း, “အုဝ် ဟဲ့ ညှိုမ်. ဆေ န့ ဆီ မိုဝ်း ပီ တူ ညှိုမ် အုဝ်, မဲ ဇဝ် စွယ် အုဝ်.”
25 ဒေါ အန် တီ ဇဝ် ယေဆူ ယိုဝ်, န့ မိုဝ်း ဒူအီ ကိူန်, ကာဘ့လဲပ် တး ဒူင် ကွယ် အန်. အန် ဝီ စ်ု ကာနမ် ဟာယ် တီ တဝ်း, “မဲ ကာနမ် အီ ဘူင် တဲး ဟျုဝ့် အီ ကာဒန် ဘော တူ တဲး အီ ပွိုန် ဒီ ကာလာင် ဂြုဝ်း, အုဝ် စ်ု မဲ လေး ခဲင် ဒုဝ် ဘူင့် ဒူအီ နီ, ကွဲ့ ဟူ တဲး မဲ ဝီ လိုပ် ဒေါ မှဝ်.”
26 ပန် တီ ကာနမ် ဝီ ဘူင် တဲး ဂွန် အီမာယ် တီ ဝီ ဒတ်, ဒီယေန့် ကာဆဝ်. ဟဲ့ ဟွတ့်, အန် လေး. ဝါယ် အန် တီ ဂွန် အီမာယ် ယီ ပီ ဒူအီ ယမ်. ခုဝ်, မင် အီ တဝ်း, “အန် ဟဲ့ ဟွတ့် ယမ်.”
27 ဇဝ် ယေဆူ ယီ ပါ ဒဲ အန်, စွယ် အန် တဲး အန် ယိတ့် စွင့်. ပါယ် တီ, အန် ဘော ယိတ့်.
28 ဝါယ် အန် တီ ဇဝ် ယေဆူ ဝီ လိုပ် ခဲင် ကာင်. ဂေ ဒီဘဲ အန် ဝီ ဒီမွှတ် အန် ဒေါ တူ မိုဝ်း အီ ဟဝ် ထူမ်. ဂေ တဝ်း, “မှဝ် န့ ပါယ် ပီ တူ ပဲ ယေ ဒီ ဆုတ့် ကာနမ် တီ လေး တဝ်.း”
29 အန် ဝီ တဝ်း, “ဆေ ဘေ တူ ယိူန် ဘူမ် ဘော ဆာခိုဝ် ဇဝ်ဖြာ, ကာနမ် ဇိုဝ် တီ တူ လေး.”
30 ဝါယ် အန် တီ ဂေ ဝီ လေး ဒူင် ကွယ် ဂေ, ဝီ ဟာဝ် ကာလုဝ်း အိူင် ဂါလီလေ. ဇဝ် ယေဆူ တူ ဆီ တဲး အီ ဟဝ် နပ် ဒူင် ကွယ် ဂေ.
31 ခုဝ်, အန် မာနုဝ် ဒီဘဲ အန်. အန် တဝ်း ဒီ ဂေ, “န့ မုး အုဝ်, အီ ဟဲ့ ဘဲန် ဂွန် ဒူအီ, ဂေ ဒီ အာပ် အုဝ် ဒီ ရန်ဆူ အုဝ်. ဂေ ဒီ ဘော ငဝ်း အာဆာက် အုဝ်. ဝါယ် ဟဲ့ ဟွတ့် ယမ် အုဝ်, ဟီ နုဝ့် အူယ် ဆီငဲ, အုဝ် ဒီ ဝီ ယိတ့် ဝီ အိမ်.”
32 ဂေ ဒီဘဲ အန်, ဂေ ယီ တူ နပ် ဆီဖဝ် ဂြုဝ်း တီ. ဂေ မိူဝ် တူ ယ ဒီ ဒီမွှတ် ဇဝ် ယေဆူ လွင် အန် တီ.
33 ဂေ ဝီ တး ဇမ် မိူင် ကာပေနာရိုမ်, ဝီ လိုပ် ခဲင် ကာင်. ဒေါ အန် တီ ဇဝ် ယေဆူ ဝီ ဒီမွှတ် ဒီဘဲ အန် တဝ်း, “မာဆေ ပီ လာယ် ဆင်ချာင် ဘေ ဒေါ ဟာဝ် အေ ဒူပ် န့တေန့်.း”
34 ဂေ ယီ တူ ကာလာင် မာဆေ. ခုဝ်, ဂေ ဟဲ့ လာယ် ကာထဲန့် လွင် အာဆေ ဟဲ့ တာင် လွှိုမ် အီ ဟဝ်.
35 ပန် တီ ဇဝ် ယေဆူ ဝီ တုတ့်, ဝီ ဒဲ့ ဒီဘဲ အန် ဂိုဝ် ဒီ အာ ဝီ, ဝီ တဝ်း, “အာဆေ ဆီ ယဲတ့် ဒီ အာတ့်, အန် လုဝ် ဒူပ် ဒီ ပန်, ဘဲန် မှာယ် ဒွန် အီ.”
36 ပန် တီ အန် ဝီ ဒဲ့ ဂွန် အူ ဝီ တး ကွယ် ကာတဲ ဂေ. အန် ဝီ ငျီမ် ဂွန် တီ, ဝီ တဝ်း,
37 “ဆေ န့ မိုဝ်း ဒူအီ အူ ဝီ အီ ရွုး ဂွန် ဒီတဲတ် ဇိုဝ် နီ ကူပ် ညှိုမ် အန် ဒီ အုဝ်, န့ ပီ အန် ရွုး အုဝ်. အာဆေ ယီ ရွုး အုဝ်, န့ ပီ, အန် တူ ရွုး မီ အုဝ် အူ ဝီ. အန် ရွုး ဘော ဇဝ်ဖြာ အီ ဟဲ့ တိုယ် အုဝ်.”
38 အာယောဟာန် ဝီ တဝ်း ဒီ ဇဝ် ယေဆူ, “ဆာရာ, ယေ ဟဲ့ ယိုဝ် ဒူအီ အူ ဝီ, အန် ဂါဝ် ပွုန် မဲ, ဆုတ့် ကာနမ် လေး ခဲင် ဒုဝ် ဘူင့် အီ. ကူပ် တူ ဒူပ် အန် ဒီ အေ, ယေ ဟဲ့ စ်ု အန် ကွဲ့ ဘူင် ဇိုဝ် တီ.”
39 ဇဝ် ယေဆူ ဝီ တဝ်း, “ကွဲ့ ခြဲ အန်. ဆေ န့ မိုဝ်း ဒူအီ အူ ဝီ အီ ဂါဝ် ပွုန် အုဝ်, ဝီ ဘူင် နာ မွှိုမ် အာမ် ကာဆဝ်, အန် တူ နပ် ဒီ ဝီ ကာလာင် နာ တူ မွှိုမ် လွင် အုဝ်.
40 ခုဝ်, အာဆေ တူ ဘူင် နာ တူ မွှိုမ် ဒီ အေ, အန် ကွယ် ဘ့လာက် အေ.
41 အုဝ် တဝ်း အာခ်ု ဒီ ဘေ. ဆေ န့ မိုဝ်း ဒူအီ အူ ဝီ အီ နပ် လွင် အုဝ်, ဆေ အန် ဒွါ ဘေ ဒျီင် အိုမ် အူ ဆီလာတ့် ကူပ် ဒူပ် ဘေ ဒီ အုဝ်, ဒူအီ တီ ဒီ ပွိုန် ရုး ပီ ကာအာပ် အန် ပွိုန်.”
42 ဇဝ် ယေဆူ ဝီ တဝ်း, “ဆေ န့ မိုဝ်း ဂွန် ဒီတဲတ် အီ ညှိုမ် အုဝ် ပီ ဂွန် နီ, ဆေ ဒူအီ အူ ဝီ ဝီ ကာဆုး ဂွန် တီ ဘူင် မှာပ်, န့ ကာအာပ် အီ ဒိုဝ်း မာဝ် တာင် ပီ ကြိတ် အီ ခါမုန်, ပက် ဒီ မဲင် အန်, ဝီ ဘျွာ ဘော အန် ဘော မာဝ် တီ ခဲင် အိုမ်.
43-44 ဆေ န့ မုး ဒဲ မဲ အီ တဲး မဲ ဘူင် မှာပ်, ဒဲပ် ဝဲန် ဒဲ တီ. ခုဝ်, န့ တဲး မဲ စုဝ်း ကာလုဝ့် ငါရာယ်. ခဲင် ကာလုဝ့် ငါရာယ် ငဝ် တူ ယတ် ဒေါ မှဝ်. ဆေ မဲ မိုဝ်း ဒဲ အူ ဘ့လာက်, ယီ ပွိုန် လိုပ် ကွယ် ခဲင် မိူင် ဂါင်ဟြာဝ်, န့ မွှိုမ် လွှိုမ် မိုဝ်း မဲ ဒဲ အာ ဘ့လာက်.
45-46 ဆေ န့ ဘော မုး ပ့လဝ် မဲ အီ တဲး မဲ ဘူင် မှာပ်, ဒဲပ် ဝဲန် ဘော အန်. ဆေ မဲ မိုဝ်း ပ့လဝ် အူ ဘ့လာက်, ယီ ပွိုန် လိုပ် ကွယ် ခဲင် မိူင် ဂါင်ဟြာဝ်, န့ မွှိုမ် လွှိုမ် မိုဝ်း မဲ ပ့လဝ် ဘော အာ ဘ့လာက်, ယီ စုဝ်း ကာလုဝ့် ငါရာယ်.
47 ဆေ န့ ဘော မုး ငါယ် မဲ အီ တဲး မဲ ဘူင် မှာပ်, တဲး မဲ ဝီ ဂွဲ့ ဝဲန် ငါယ် တီ. ဆေ မဲ မိုဝ်း ငါယ် အူ ဘ့လာက် ယီ ပွိုန် လိုပ် ခဲင် မိူင် ပီ အိုပ် ဇဝ်ဖြာ, န့ မွှိုမ် လွှိုမ် မိုဝ်း မဲ ငါယ် အာ ဘ့လာက်, ယီ စုဝ်း ကာလုဝ့် ငါရာယ်.
48 ခဲင် ကာလုဝ့် ငါရာယ် တီ, မင်ပြတ့် အီ ဟူမ် ယင် ဒူအီ တူ ယမ် ဒေါ မှဝ်. ဘော ငဝ် အီ တဲး ဒူအီ ခမ် ဒုက် တာင် အာဝ် ပွိုန် ဘျတ်.
49 ငဝ် ဒီ ဝီ ကာဆိုမ် နာ တူ မွှိုမ် ခဲင် နဝ်း ဒွန် အီ, တဲး န့ ပီ ဆယ့် အီ တဲး ပီ ဒီ ဟူမ် တူ အမ်.
50 ဆေ ဆယ့် ဟဲ့ ဆွင့်, န့ ဘွတ်. ဆေ ယီ ဟြာယ် ဆွင့် ဆယ့်, အာဝ် ပွိုန် ဘူင် မာဆေ အီ ပဲ ဒီ တဲး ဆယ့် ဝီ ဆွင့်. တဲး နဝ်း ဘေ ပီ ပီ ဒီ ဟူမ် အီ ဟပ် ဆယ့်. တဲး ဘေ ဘော လာယ် ရွက့် ကာတဲ ဘေ, ကွဲ့ တဲး ဘေ လာယ် ရူ.”

MRK 10
1 ဇဝ် ယေဆူ ဟဲ့ ဟွတ့် မာနုဝ် ခဲ့ တီ, အန် ဝီ လေး ဒူင် ကွယ် အန်, ဝီ ဟာဝ် ဇမ် အိူင် ယူဒါ. အန် မိူဝ် ဟာဝ် နာ တ ဘ့လဲင် ယောဒါန်. ဒေါ အန် တီ န့ ဝီ မိုဝ်း ဒူအီ ကိူန် တး ဒီ အန်. အန် ဝီ မာနုဝ် ဂေ ပီ ပီ ဒွိုမ် မာနုဝ် အန် ဆေဆေ.
2 န့ ယီ မိုဝ်း ဒူအီ ဖိုင် ဖာရီဆဲ မင် အီ, ဂေ တး ဒူင် ကွယ် အန်. ဂေ တဝ်း ဒီ ထေဝ် နဝ်း အန်. ဂေ ဒီမွှတ် အန် တဝ်း, “ဆေ အီမာယ် အူ ဝီ ဝဲန် အီဘိုန့် အန်, န့ ဒူပ် တူ ဒူပ် ဒါရာ.း”
3 ဇဝ် ယေဆူ ဝီ တဝ်း, “မာဆေ ပီ စ်ု ဒါ ဆာရာ အာမုဝ်ဆဲ ဘေ ဘူင်.း”
4 ဂေ ဝီ တဝ်း, “ဒါ ဆာရာ အာမုဝ်ဆဲ တွိုန် ဟဲ့ ခ့ဝါင် အီမာယ် ဒဲမ် ပဲ့ လွင် လာယ် ဝဲန်. ဟဲ့ ဟွတ့် အန် ပွိုန် ဝဲန် အီဘိုန့်.”
5 ဇဝ် ယေဆူ ဝီ တဝ်း, “ကူပ် တူ မိုဝ်း ဘေ နဝ်း ရွက့် ကာဝေ ဒူအီ, ဒါ ဆာရာ အာမုဝ်ဆဲ ဟဲ့ ဒဲမ် အုန် ဒါရာ တီ.
6 အူ ဆိန့် ဒေါ ဘူင် ဘ့လေး ဇဝ်ဖြာ ဒူအီ, အန် ယီ ဘူင် တဲး န့ မိုဝ်း ဘော အီမာယ် ဘော အီဘိုန့်.
7 ခုဝ် အန် တီ အီမာယ် ဒီ လေး ခဲင် ကာင် ဂုန့် မာ အန်, ဝီ ဒူပ် အီဘိုန့် အန်.
8 ဂါယ် မိူဝ် ဒီ ဘဲန် ပီ ဒုဝ် ဘူင့် အူ ဘူင့်. န့ ပီ ဂါယ် အာဝ် ဟူ မုး ဒူအီ အာ ဝီ. ဂါယ် ဟဲ့ ဘဲန် ပီ အူ ဝီ.
9 ခုဝ်, ဆေ ဇဝ်ဖြာ ဟဲ့ တဲး အာ ဝီ ခတ် လာယ် ဒိုဝ်း, ဝီ ဘဲန် ပီ အူ ဝီ, ဒူအီ အာဝ် ပွိုန် ဘူင်, တဲး ဂါယ် ဝီ ကာယဝ်း.”
10 ဝါယ် အန် တီ ဒေါ ဝီ လိုပ် ကွယ် ဂေ ခဲင် ကာင်, ဂေ ဒီဘဲ ဇဝ် ယေဆူ ဝီ ဒီမွှတ် အန် လွင် ဂြုဝ်း တီ.
11 ဇဝ် ယေဆူ ဝီ တဝ်း, “အာဆေ ဝဲန် အီဘိုန့် အန်, ဝီ ဒိုဝ်း အီဘိုန့် ပေါ အူ ဝီ, မှာပ် အန် ပီ မှာပ် လုတ့် အီဘိုန့် အီ. အန် ဘူင် မှာပ် တီ ဒီ အီဘိုန့် ဘြိမ် အန်.
12 ပါယ် တီ, ဘော အီဘိုန့်. ဆေ အီဘိုန့် ဝဲန် အီမာယ် အန်, ဝီ ဒိုဝ်း အီမာယ် ပေါ အူ ဝီ, မှာပ် အန် မုး အူ မျုဝ်.”
13 ဂေ ဒူအီ ကိူန် ဝီ တး တိုယ် ဂွန် ဒီတဲတ် ဂေ, တဲး ဇဝ် ယေဆူ ပါ ဂေ. ဂေ ဒီဘဲ အန် ယီ အေး ဂေ အီ တး တိုယ် ဂွန် တီ.
14 ဇဝ် ယေဆူ ဝီ ယိုဝ် ပီ ပါယ် ဂေ တီ, အန် တူ အိုင်. အန် တဝ်း ဒီ ဒီဘဲ အန်, “တဲး ဂေ ဂွန် ဒီတဲတ် တး ဒီ အုဝ်. ကွဲ့ ခြဲ ဂေ. အာဆေ ဆီ ကွယ် ခဲင် မိူင် ပီ အိုပ် ဇဝ်ဖြာ, အန် လုဝ် ဘဲန် ပီ ဂွန် ဂေ နီ.
15 အုဝ် တဝ်း အာခ်ု ဒီ ဘေ. အာဆေ ဆီ လိုပ် ခဲင် မိူင် ပီ အိုပ် ဇဝ်ဖြာ, ယီ တူ ဘ့လေး နဝ်း အန် ပီ ဂွန် ဒီတဲတ်, အန် တူ ပွိုန် ဒီ လိုပ် ဒေါ မှဝ်.”
16 အန် ဟဲ့ ဟွတ့် တဝ်း ပါယ် တီ, အန် ဝီ ငျီမ် ဂွန် ဂေ တွိုန်. ဝီ ဒါင် ဒဲ အန် ဒဲင် ဂိန့် ဂေ, ဝီ မွင့်ကာရာ တဲး ဒီ ဂေ.
17 ဇဝ် ယေဆူ ဝီ စုး ဒီ ဟာဝ် ဒူပ် န့တေန့်. ဒေါ အန် တီ န့ မိုဝ်း ဒူအီ အူ ဝီ, အန် ကာဘ့လဲပ် တး ဒူင် ကွယ် ဇဝ် ယေဆူ, ခြိုပ်ခြဝ် ဒီ အာတ့် အန်. အန် တဝ်း, “မဲ ဆာရာ ဘွတ်, မာဆေ ပီ လုဝ် ဘူင် အုဝ်, တဲး အုဝ် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.း”
18 ဇဝ် ယေဆူ ဝီ တဝ်း, “မှဝ် န့ ပါယ် ပီ တဝ်း မဲ ‘ဆာရာ ဘွတ်’ ဒီ အုဝ်.း အာဝ် မိုဝ်း ဒူအီ အီ ဘွတ်. မီ ဇဝ်ဖြာ အူ ကာဒင် ဟဲ့ ဘွတ်.
19 မဲ နပ် ဒါရာ ပီ ဒဲမ် အုန် ခဲင် ဘပ် ဇဝ်ဖြာ.း ကွဲ့ ငဝ်း အာဆာက် ဒူအီ, ကွဲ့ လုတ့် အီဘိုန့် အီ, ကွဲ့ ပြာ ကြုဝ် အီ, ကွဲ့ ကာလုဝ် ဒေါ ဘဲန် မဲ ဆက်ဆေ လွင် အီ ဟဝ်, ကွဲ့ ကာလုဝ် အီ ဟဝ်, ရုဝ်ဆေ ဂုန့် မာ မဲ.း”
20 ဒူအီ တွိုန် ဝီ တဝ်း, “ဆာရာ, ဆိန့် ဒေါ မုး အုဝ် ဂွန် ဒီတဲတ်, အုဝ် ဟဲ့ ဘူင် တူတ့် ဇိုဝ် တီ.”
21 ဇဝ် ယေဆူ ဝီ ယွတ် အန်, ဘော ရွက့် အန်. အန် ဝီ တဝ်း, “န့ ဆီ မိုဝ်း အူ မျုဝ် ပီ လုဝ် မဲ ဘူင်. မဲ လုဝ် ယွင့် တူတ့် ကြုဝ်ကြာမ် မဲ. ခဲ့ ပီ ပွိုန် မဲ, မဲ လုဝ် ဝီ ကာဆာင် ဒီ ဒူအီ ဂိန်. ဆေ မဲ ဘူင် ပါယ် တီ, န့ ပီ ကြုဝ်ကြာမ် ပီ ဒီ ပွိုန် မဲ ခဲင် ဂါင်ဟြာဝ်, န့ ဒီ ကိူန်. မဲ ဟီ ဟွတ့် ဘူင် ပါယ် တီ, မဲ လုဝ် ဝီ တး, ဒူပ် အုဝ်.”
22 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, နာ ဒူအီ တွိုန် အာဝ် ဒါခိုယ်. အန် က့လိုဝ် ကာဆဝ်, ဝီ ဝေန့်. ခုဝ်, အန် ဟဲ့ ခြမ် ကာဆဝ်.
23 ဇဝ် ယေဆူ ဝီ မာငး ယွတ် အီ ဟဝ်, ဝီ ကာလာင် ဒီ ဒီဘဲ အန် တဝ်း, “န့ ညှာပ် ကာဆဝ် တဲး ဒူအီ ခြမ် ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
24 ဂေ ဒီဘဲ အန် ဟဲ့ အာမ် ကာဆဝ် ဂြုဝ်း အန် တီ. ဇဝ် ယေဆူ ဝီ တဝ်း ပေါ အူ ဇေန့်, “အိုယ် ဘေ ဝါ အုဝ်, န့ ဟဲ့ ညှာပ် ကာဆဝ် ဒီ လိုပ် ခဲင် မိူင် ပီ အိုပ် ဇဝ်ဖြာ.
25 ဆေ ဒူအီ လုဝ် ဟပ် ဝန် တာင်,a တဲး န့ လိုပ် ခဲင် ကာဒဝ် ဟျုဝ့် မာလတ့်, န့ ငှိုယ် လွှိုမ် ဒူအီ ခြမ် အူ ဝီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
26 ဂေ ဒီဘဲ ဇဝ် ယေဆူ ဟဲ့ ဟွတ့် ထူမ် ဂြုဝ်း တီ, ဂေ ဝီ အာမ် ကာဆဝ် လွှိုမ် ခါ အာတ့်. ဂေ ဝီ လာယ် ကာလာင် တဝ်း, “ဆေ န့ ပါယ် တီ, န့ နှဲန် အာဝ် မိုဝ်း အာဆေ အီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
27 ပန် တီ ဇဝ် ယေဆူ ယွတ် ဂေ, ဝီ တဝ်း, “ပီ တူ ပွိုန် ဘူင် ဒူအီ, ဇဝ်ဖြာ ယီ ပွိုန် ဘူင် တူတ့် ဒွန် မျုဝ်. အာဝ် မိုဝ်း မာဆေ ပီ တူ ပွိုန် ဘူင် ဇဝ်ဖြာ.”
28 အာပေတာရူ ဝီ တဝ်း ဒီ ဇဝ် ယေဆူ, “ယေ ဟဲ့ ဟွတ့် ဝဲန် တူတ့် ဒွန် မျုဝ်, တဲး ယေ ပွိုန် ဒီ ဒူပ် မဲ.”
29 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ. ဆေ န့ မိုဝ်း ဒူအီ, ဆေ အန် ဝဲန် ကာင် အန် ဘော အူကတ် အူဝါ အန်, ဆေ အန် ဝဲန် ဘော ဂုန့် မာ ဂေ ဂွန် အန်, ဝဲန် ဘော မာန် အန် ကူပ် ညှိုမ် အန် ဒီ အုဝ် ဘော ဒူပ် ဒါရာ အီ တဲး နဝ်း ဒူအီ ဒါခိုယ်,
30 ဆေ န့ မိုဝ်း ဒူအီ ဘူင် ဇိုဝ် တီ, အန် ဒီ ဝီ ပွိုန် အူ မာယဝ်း ဘုန် ခဲ့ ပီ ဝဲန် အန်. ဒေါ မုး ဇာတ် နီ, အန် ဒီ ဝီ ပွိုန် ဘော ကာင် ဘော အူကတ် အူဝါ ဘော မာ ဂေ ဂွန် အန်. အန် ဒီ ဝီ ပွိုန် ဘော မာန် ဂေ ဒူင် နာ အန်. အန် ဒီ ပွိုန် တူတ့် ဇိုဝ် တီ ဘော လုဝ် ကာဒုး ဒုက် ဘဲန် မျုဝ် ဘဲန် မျုဝ်. ပန် ဇာတ် ဒီ တး, အန် ဘော ပွိုန် ကွယ် ရိုမ် ဒူပ် ဇဝ်ဖြာ ဆေဆေ.
31 အာဆေ ယီ တဝ်း ဒီ ယဲတ့် ဒီ အာတ့် အီ, အန် ဒီ ဝီ ဒူပ် ဒီ ပန်. အာဆေ ဝီ ဒူပ် ဒီ ပန်, အန် ပွိုန် ဒီ ယဲတ့် ဒီ အာတ့်.”
32 ဝါယ် အန် တီ ဂေ ဝီ ဟာဝ် ဒူပ် န့တေန့် ဟုဝ့် မိူင် ယေရူဆာလဲမ်. ဇဝ် ယေဆူ ယဲတ့် ဒီ အာတ့် ဂေ. ဂေ ဒီဘဲ ဇဝ် ယေဆူ ဘော အာမ်. ဂေ အီ ဟဝ် အီ ဒူပ် အန် ဂေ ယီ ယုဝ်. ဒေါ ဟာဝ် ဂေ ဒူပ် န့တေန့် တီ, ဇဝ် ယေဆူ ဝီ ဒဲ့ ဒီဘဲ အန် ဂိုဝ် ဒီ အာ ဝီ တဲး ဂေ ဟာဝ် ချြီ့ အန်. အန် ဝီ စုး ဒီ ကာလာင် ဒီ ဂေ လွင် ပီ ဒီ ကာဒုး အန်.
33 အန် တဝ်း, “ဒေါ တီ နီ အေ ဟုဝ့် မိူင် ယေရူဆာလဲမ်. ဟီ ဇမ် ခဲင် မိူင်, ဂေ ဒီ မှေတ့် အုဝ်, အီ ဟဲ့ ဘဲန် ဂွန် ဒူအီ. ဂေ ဒီ ဝီ အာပ် အုဝ် ဒီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဒီ ဂေ ဒါ ဆာရာ အီ မာနုဝ် ဒါရာ ယူဒါ. ဂေ ဒူအီ တီ ဒီ ဘော ဆုင်ဖျာတ် ဒီ ငဝ်း ယမ် အုဝ်. ဟဲ့ ဟွတ့်, ဂေ ဒီ ဝီ အာပ် အုဝ် ဒီ ဒါ တာင် ဂေ ဒူအီ အီ တူ နပ် ဇဝ်ဖြာ.
34 ဂေ ဒူအီ တီ, ဂေ ဒီ ဝီ ကာညး အုဝ်, ပတ့် အုဝ်, ဆီဘျြီ့ အုဝ်. ဟဲ့ ဟွတ့်, ဂေ ဒီ ငဝ်း ယမ် အုဝ်. ဝါယ် ဟဲ့ ဟွတ့် ယမ် အုဝ်, ဟီ ပွိုန် အူယ် ဆီငဲ, အုဝ် ဒီ ဝီ ယိတ့် ဝီ အိမ်.”
35 ဝါယ် အန် တီ န့ မုး အာယာကူပ် ဂါယ် အာယောဟာန်, အီ မုး ဂွန် အာဇေဘေဒေ, ဂါယ် ဝီ တး ကာလာင် ဒီ ဇဝ် ယေဆူ. ဂါယ် တဝ်း, “ဆာရာ, တဲး မဲ ဒွါ ဒီ ယာယ် ခဲ့ ပီ မှာန့် ယာယ်.”
36 ဇဝ် ယေဆူ ဝီ တဝ်း, “မာဆေ ပီ လုဝ် ဘာယ်.း”
37 ဂါယ် ဝီ တဝ်း, “န့ မုး ယာယ် အာ ဝီ, ဆေ မဲ ဟဲ့ ပွိုန် အာဖုင် ဒင်ခုဝ် မဲ, တဲး မဲ ခ့ဝါင် အူ ဝီ ကွယ် ဘ့လာက် အာအး မဲ, ပေါ အူ ဝီ ကွယ် ဘ့လာက် အာဂ မဲ.”
38 ဂါယ် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း, “ဘာယ် တူ နပ် ပီ မှာန့် ဘာယ်. အုဝ် ဝီ ဒီမွှတ် ဘာယ်. ဘာယ် ခမ် ဒီ ဒျီင် ခဲင် ဆီလာတ့် ပီ ဒျီင် အုဝ်, အီ တဲး အုဝ် ယမ်.း ဘော ဘာယ် ဒီ ခမ် ဒီ စိုပ် ခဲင် အိုမ် ပီ ခမ် အုဝ် ဒီ စိုပ်.း”b
39 ဂါယ် ဝီ တဝ်း, “ဟဲ့ ခမ်.” ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း, “ဟဲ့ မုး. ဘာယ် ဒီ လုဝ် ဒျီင် ခဲင် ဆီလာတ့် ပီ ဒျီင် အုဝ်. ဘာယ် ဒီ လုဝ် ခမ် ဒီ စိုပ် ခဲင် အိုမ် ပီ ခမ် အုဝ် ဒီ စိုပ်.
40 အုဝ် ယီ တူ ပွိုန် တဲး ဘာယ် ကွယ် ဘ့လာက် အာအး ဂါယ် ဘ့လာက် အာဂ အုဝ်. ဇဝ်ဖြာ ဟဲ့ ဟွတ့် ရဝ်း ဒူအီ အီ ပွိုန် ဒီ ကွယ် ခူပ် အုဝ်. ဒူင် ဆီ ကွယ် ဘာယ် တီ, အန် ဒီ ဒွါ ဒီ ဒူအီ ပီ ရဝ်း အန်.”
41 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဘော ဂေ ဒီဘဲ ဇဝ် ယေဆူ ဂိုဝ် ဝီ ဘော နပ် လွင် ပီ မှာန့် ဂါယ်. ခုဝ်, ဂေ တူ အိုင် အာယာကူပ် ဂါယ် အာယောဟာန်.
42 ပန် တီ ဇဝ် ယေဆူ ဝီ ဒဲ့ ဂေ ဂိုဝ် ဒီ အာ ဝီ. အန် ဝီ တဝ်း ဒီ ဂေ, “ဘေ ဟဲ့ နပ်, ဆေ န့ မုး ဒါ တာင် အီ အိုပ် ဒူအီ အာမျုဝ် ဟဝ်, ဂေ နပ် ဒီ ဒိုဝ်း ပွုန် ဂေ, စ်ု ကာဆဝ် ဒူအီ ပီ အိုပ် ဂေ, တဲး န့ ညှာပ် ဒီ ဂေ. ဘော ဂေ ဒါ တာင် ခဲင် မိူင် အီ ဟဝ် နပ် ဒီ ခါနှာပ် ဂေ.
43 ဘေ ယီ တူ လုဝ် ဘူင် ပါယ် တီ. အာဆေ ဆီ ဘဲန် ဒါ တာင် ကာတဲ ဘေ, အန် လုဝ် ဝီ ဘဲန် မှာယ် ဒွန် အီ.
44 အာဆေ ဆီ ယဲတ့် အီ, အန် ဝီ လုဝ် ဘဲန် ဝါ ဒွန် အီ, စွယ် ဒွန် အီ.
45 ပါယ် တီ ဘော အုဝ်, အီ ဟဲ့ ဘဲန် ဂွန် ဒူအီ, အုဝ် တူ တး တဲး အီ ဟဝ် စွယ် အုဝ်. အုဝ် ဟဲ့ တး ဇမ် ဒဲင် ကာဒါယ် နီ, တဲး အုဝ် လိုမ်လာ ဘော စွယ် ဘေ. အုဝ် မိူဝ် ဟဲ့ တး, တဲး အုဝ် ယမ် ကာဒါင် အီ, တဲး အုဝ် ချွတ် အာဆာက် ဒူအီ ကိူန်.”
46 ဇဝ် ယေဆူ ဟဲ့ ဟွတ့် ကာလာင် ဒီ ဒီဘဲ အန် ဂြုဝ်း တီ, ဂေ ဝီ ဇမ် မိူင် ယေရီခုဝ်. ဘော ဇဝ် ယေဆူ ဘော ဒီဘဲ အန်, ဘော ဂေ ဒူအီ ကိူန်, ဂေ ဟဲ့ ဟွတ့် ပွုန် မိူင် ယေရီခုဝ်, ဝီ ကာတတ် ဒီ လေး ခဲင် မိူင်. ဒေါ အန် တီ န့ မိုဝ်း ဒူအီ ငါယ် အပ်. အန် စိူဝ် အာဘာထီမေ, မုး ဂွန် အာထီမေ. အန် ကွယ် ဒီ ခူပ် န့တေန့် မှာန့် ရွိုန် ဒီ အီ.
47 အာဘာထီမေ ဘော ယိုဝ်, န့ မုး ဇဝ် ယေဆူ အီ တး မိူင် နာဆာရေတ့် တွိုန်, အန် ဟဲ့ တး ကာလုဝ်း ပွုန် ဒူင် ကွယ် အန်, အန် မိူဝ် ဝီ စုး ဒီ ဒတ် တာင်. အန် ဒတ် တဝ်း, “အိုယ် အာယေဆူ, အီ မုး လှုက်လှာန် အာဒါဝိတ်, ကာဝေ အုဝ်.”
48 ဂေ အီ ဟဝ်, ဂေ ကိူန် ဝီ စ်ု အန်, ကွဲ့ ဂြုဝ်း. အန် နဲ့ ဒတ် ပွါ တဝ်း, “မဲ လှုက်လှာန် အာဒါဝိတ်, ကာဝေ အုဝ်.”
49 ဇဝ် ယေဆူ ဝီ ဂိူတ်, ဝီ တဝ်း, “ဒဲ့ အန် တး ဒီ အုဝ်.” ဟဲ့ ဟွတ့် ကာလာင်, ဂေ ဝီ ဒဲ့ ဒူအီ ငါယ် အပ်. ဂေ တဝ်း, “တဲး မဲ ဒါခိုယ်, ယိတ့်, အန် ဟဲ့ ဒဲ့ မဲ.”
50 အန် ဝီ ဘုတ့် ဝဲန် ဆီတုဝ် အန်, ယိတ့် အူ ဇေန့်, ဝီ ဟာဝ် ဇမ် ဒီ အာတ့် ဇဝ် ယေဆူ.
51 ဇဝ် ယေဆူ ဝီ ဒီမွှတ် အန်. အန် တဝ်း, “မာဆေ ပီ ဆီ တဲး မဲ အုဝ် ဘူင်.း” ဒူအီ ငါယ် အပ် ဝီ တဝ်း, “ဆာရာ, အုဝ် ဆီ ယိုဝ်.”
52 ဇဝ် ယေဆူ ဝီ တဝ်း, “ဟာဝ်. မဲ ဟဲ့ ကဲန် ကူပ် ညှိုမ် မဲ.” အူ ဇေန့် ဒူအီ တီ ဟဲ့ ပွိုန် ဒီ ယိုဝ်. အန် ဝီ ဟာဝ် ဒူပ် ဇဝ် ယေဆူ.

MRK 11
1 ဒေါ တး ဂေ ကာတတ် မိူင် ယေရူဆာလဲမ်, ဂေ ဇမ် ရဝ် ဘေတ်ဖာဂေ ဂါယ် ရဝ် ဘေထာနီ. အာ ရဝ် တီ ကွယ် ကာတတ် နွန် ဟေ နာမန်. ဒေါ ဇမ် ဂေ ဒူင် တီ, ဇဝ် ယေဆူ ဝီ စ်ု ဒီဘဲ အန် အာ ဝီ တဝ်း,
2 “တဲး ဘာယ် ဟာဝ် ခဲင် ရဝ် အီ ကွယ် ကာတတ် ဒွယ်. ဘာယ် ဟီ လိုပ် ခဲင် ရဝ်, ဘာယ် ဒီ ယိုဝ် မာလာa ဒီတဲတ် အူ ဒုဝ်. န့ ညှမ် ဒွိုမ် မိုဝ်း အာဆေ အီ ပဝ့် မာလာ တီ. အီ ဟဲ့ ပက် အုန် အန်. ဘာယ် ဟီ ယိုဝ် မာလာ တီ, ဘာယ် လုဝ် ဂဝ်း ဝန် ပီ ပက် ဂေ ဒီ အန်, တိုန့် တး အန် ဒီ အုဝ်.
3 ဆေ န့ မိုဝ်း အီ တဝ်း ဒီ ဘာယ်, ‘မှဝ် န့ ပါယ် ပီ ဒိုဝ်း ဟာဝ် ဘာယ် ဒုဝ် တီ.း’ ဘာယ် လုဝ် ဝီ တဝ်း, ‘အန် ဇဝ် လုဝ် မာလာ နီ. အာဝ် လှေန့်, အန် ဒီ ဝီ တး တိုယ် ဝိဝ်.’”
4 ဇဝ် ယေဆူ ဟဲ့ ဟွတ့် စ်ု ဂါယ် ဘူင် ပါယ် တီ, ဂါယ် ဝီ ဟာဝ်, ဘော ယိုဝ် မာလာ အူ ဒုဝ် ကွယ် ခူပ် န့တေန့်. အီ ဟဲ့ ပက် ဒုဝ် တီ ဒီ ခူပ် မာလုဝ်း ကာင်. ဂါယ် ဘော ဂဝ်း ဝန် အန်.
5 ဒေါ အန် တီ န့ မိုဝ်း ဒူအီ မင် အီ, ဂေ တဝ်း, “မှဝ် န့ ပါယ် ပီ ဂဝ်း ဘာယ် ဝန် မာလာ တီ.း”
6 ဂါယ် ဝီ ဝျီ့ ဂြုဝ်း ပီ ဒမ် ဇဝ် ယေဆူ တွိုန်. ဟဲ့ ဟွတ့်, ဂေ ဝီ ခ့ဝါင် ဂါယ် ဟာဝ်.
7 ဂါယ် ဟဲ့ ဟွတ့် ဒိုဝ်း မာလာ တွိုန်, ဝီ တိုယ် အန် ဟာဝ် ဇမ် ဒူင် ကွယ် ဇဝ် ယေဆူ, ဂါယ် ဝီ ဘုတ့် ခြိုင် ဂါယ်, ဘ့လေး ဒီ ကာတု မာလာ, ဝီ တဲး ဇဝ် ယေဆူ ပဝ့် နာ ဒဲင်.
8 ဘော ဂေ ဒူအီ ကိူန် မိူဝ် ဒိုဝ်း ခြိုင် ဂေ, ဘ့လေး ဒဲင် န့တေန့်. ဘော မိုဝ်း မင် အီ, ဂေ ဟာဝ် ဘက် ကာပ့လုယ် ခဲင် မာန်, ဝီ ဘ့လေး ဒဲင် န့တေန့်, တဲး ဇဝ် ယေဆူ ဟာဝ် နာ ဒဲင်.
9 ဂေ ဒူအီ ယဲတ့် ဒီ အာတ့် ဇဝ် ယေဆူ ဘော ဂေ ဒူအီ ဒူပ် ဒီ ပန်, ဂေ ဘောကာဂ့လျီတ် ဒတ် တာင် တဝ်း, “အိူပ် အန် ဇဝ်, အီ ပီ တိုယ် ဇဝ်ဖြာ. တဲး ဇဝ်ဖြာ မွင့်ကာရာ တဲး ဒီ အန်.”
10 ဂေ ဘော တဝ်း, “တဲး ဇဝ်ဖြာ မွင့်ကာရာ တဲး ဘော မိူင် ပီ ဒီ အိုပ် အန် ဒေါ တီ နီ. န့ မုး မိူင် ပီ ဒွိုမ် အိုပ် ခုန်ဒီခမ် အာဒါဝိတ်, အီ မုး ဂုန့် ဒင် အေ. အိူပ် အန် ဇဝ်, အီ တာင် လွှိုမ် တူတ့်.”
11 ဝါယ် အန် တီ ဇဝ် ယေဆူ ဟာဝ် ဇမ် ခဲင် မိူင် ယေရူဆာလဲမ်. အန် ဟာဝ် လိုပ် ခဲင် ဝဲင် ဟုဝ် ဇဝ်ဖြာ, ဝိန် ဒီ လဲ ယွတ် ဒွန် မျုဝ်. ဆီငဲ တီ ပြဲ ဟဲ့ ရိန် ဒီ အပ်. ခုဝ်, အန် ပီ ဝီ လေး ခဲင် ဝဲင် ဟုဝ် ဇဝ်ဖြာ, ဝိဝ် ရဝ် ဘေထာနီ. ဘော ဒီဘဲ အန် ဂိုဝ် ဒီ အာ ဝီ ဟာဝ် ရိုမ် ဒူပ် အန်.
12 ပါ ခဲညှာ, ဂေ ဝီ လေး ခဲင် ရဝ် ဘေထာနီ. ဒေါ အန် တီ ဇဝ် ယေဆူ ကာပြာန့် ပီ ဒီ ဟူမ်.
13 အန် ဝီ ယိုဝ် ဟေ ဒီပူ အူ ကာဒင်, အီ ကွယ် နာ ကာတူင့်. ဟေ တီ ဟဲ့ ဟွတ့် မိုဝ်း လှာ အန်. ခုဝ်, ဇဝ် ယေဆူ ဝီ ဟာဝ် ယွတ်, ယုဝ် ဟဲ့ မိုဝ်း ဘ့လေ အန်. အန် ဟဲ့ ဟွတ့် ဟာဝ် ကာတတ် ယွတ်, အာဝ် မိုဝ်း ဘ့လေ. ကူပ် ညှမ် ဇမ် အာခြာဝ် မိုဝ်း ဘ့လေ, န့ မိုဝ်း မီ လှာ ဒီ လူယ်.
14 ဟဲ့ ဟွတ့်, အန် ဝီ တဝ်း ဒီ ဟေ တီ, “ကွဲ့ တဲး အာဆေ ပွိုန် ဒီ ဟူမ် ဘ့လေ မဲ ဒေါ မှဝ်.” ဘော ဒီဘဲ အန် ဟဲ့ ယိုဝ် ဂြုဝ်း အန် တီ.
15 ပန် တီ ဇဝ် ယေဆူ ဟဲ့ ဟွတ့် ဇမ် ခဲင် မိူင် ယေရူဆာလဲမ်, အန် ဝီ ဟာဝ် လိုပ် ခဲင် ဝဲင် ဟုဝ် ဇဝ်ဖြာ. န့ ယီ မိုဝ်း ဒူအီ အီ လာယ် ကာစိုဝ်း ကာယွင့် ဘဲန် မျုဝ် ဘဲန် မျုဝ် ခဲင် ဝဲင် တီ. အန် ဝီ စုး ဒီ ဟုဝ် တဲး ဂေ လေး ဒူင် ကွယ် ဂေ တီ. အန် စုဝ့် ကာဘ့လျီ့ ကာစှူင့် ဂေ ဒူအီ အီ လာယ် ကာရဝ်း ကာဂူ ရွိုန်. အန် ဘော ပျာတ့် ဝဲန် ဒူင် ယွင့် ဂေ မာဘ့လူယ်.
16 အန် တူ တဲး အာဆေ ဂူင့် ပီ ဒီ ယွင့် ဂေ, လိုပ် ခဲင် ဝဲင် ဟုဝ် ဇဝ်ဖြာ.
17 အန် ဝီ မာနုဝ် ဂေ တဝ်း, “ခဲင် ဘပ် ဇဝ်ဖြာ ဟဲ့ ဒဲမ် အုန်, ‘ကာင် အုဝ် မုး ဒူင် တး ဆာခိုဝ် ဒူအီ ဒွန် မျုဝ် ဒွန် ဇိုဝ် ဒီ ဇဝ်ဖြာ.’ ဘေ ယီ ဟဲ့ ဘူင် တဲး န့ ပီ ဒူင် တး ချြီင် ဒါ ဇူန်.”
18 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဟဲ့ ဟွတ့် ထူမ် ဂြုဝ်း တီ, ဂေ ဝီ စုး ဒီ ဇေန့်ဇာ မှဝ် ဂေ ဒီ ပါယ် ဒီ ဘူင်, တဲး ဂေ ပွိုန် ဒီ ငဝ်း အာဆာက် ဇဝ် ယေဆူ. ဂေ ဘော နပ်, ဂေ ဒူအီ ကိူန် အာမ် ပီ မာနုဝ် အန်. ခုဝ်, ဂေ ဘော ယုဝ် အန်.
19 ခဲင် မှိုဝ် ဘာ ဒီ အပ်, ဇဝ် ယေဆူ ဘော ဒီဘဲ အန်, ဂေ ဝီ လေး ခဲင် မိူင် ယေရူဆာလဲမ်.
20 ပါ ခဲညှာ ဆိန့်ဝး, ဂေ ဝီ ဒူပ် န့တေန့် ဘြိမ် ဂေ. ဂေ ဝီ ယွတ် ဟေ ဒီပူ တွိုန်. အန် ဟဲ့ ဟျီ့ ဒီလှး ယမ်. ဘော ရျီး အန် ဟဲ့ ယမ် တူတ့်.
21 အာပေတာရူ ဝီ လှုဝ်း ဂြုဝ်း ဇဝ် ယေဆူ, ဝီ တဝ်း, “ဆာရာ, မဲ ယွတ်, ဟေ ပီ ဒိူင် မဲ တွိုန် ဟဲ့ ဟွတ့် ယမ်.”
22 ဇဝ် ယေဆူ ဝီ တဝ်း, “မဲ လုဝ် ညှိုမ် ဇဝ်ဖြာ.
23 အုဝ် တဝ်း အာခ်ု ဒီ မဲ. ဆေ ဒူအီ အူ ဝီ တဝ်း ဒီ နွန် နီ, ‘တဲး မဲ ကာထုဝ့် ဒူင် ကွယ် မဲ နီ, တဲး မဲ လူင် ခဲင် အိုမ်,’ ဆေ ဒူအီ တီ တူ မိုဝ်း နဝ်း အာ မျုဝ်, ဆေ အန် ညှိုမ် ဆီချာ, န့ ဒီ ဘော ဘဲန် ပီ ပီ တဝ်း အန်.
24 ခုဝ်, အုဝ် တဝ်း, ဆေ မဲ ဆာခိုဝ် ဇဝ်ဖြာ, မဲ ဘော မှာန့် မာဆေ, တဲး မဲ ညှိုမ် မဲ ဟဲ့ ဟွတ့် ပွိုန်. ပန် တီ မဲ ဒီ ဘော ပွိုန် ခဲ့ ပီ မှာန့် မဲ.
25 ပေါ အူ မျုဝ် အုဝ် တဝ်း. ဆေ မဲ ယိတ့် စွင့်, ဆာခိုဝ် ဒီ ဇဝ်ဖြာ, မဲ ယီ အုန် နဝ်း ဒီ အီ ဟဝ်, မဲ လုဝ် ဘ့လွာ့ ဝဲန် မှာပ် ဒူအီ တီ.
26 ဆေ မဲ ယီ အုန် မှာပ် ပီ ဘူင် အီ ဒီ မဲ, ဘော ဇဝ်ဖြာ, အီ ကွယ် နာ ဒဲင်, အန် ဒီ အုန် မှာပ် ပီ ဘူင် မဲ.”b
27 ဝါယ် အန် တီ ဘော ဇဝ် ယေဆူ ဘော ဒီဘဲ အန် ဝီ ဟာဝ် ဇမ် မိူင် ယေရူဆာလဲမ်, ဝီ ဟာဝ် လိုပ် ခဲင် ဝဲင် ဟုဝ် ဇဝ်ဖြာ. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒါ တာင် အီ အိုပ် မိူင်, ဂေ ဝီ တး ဒီ အန်.
28 ဂေ ဝီ ဒီမွှတ် အန်. ဂေ တဝ်း, “မဲ ဒိုဝ်း ပွုန် အာဆေ, ဘူင် ပီ ဘူင် မဲ.း အာဆေ ဟဲ့ စ်ု မဲ ဘူင် ဇိုဝ် တီ.း”
29 ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း, “ဘော အုဝ် ဒီ ဝီ ဒီမွှတ် ဘေ. ဆေ ဘေ ဟဲ့ နပ် ဒီ ကာလာင် ဒီ အုဝ်, အုဝ် မိူဝ် ဒီ ခဲ ဒီ ဘေ လွင် ပွုန် ပီ ဒိုဝ်း အုဝ်, ဘူင် ခဲ့ ပီ ဘူင် အုဝ်. တဲး ဘေ ကာလာင် ဒီ အုဝ်,
30 အာဆေ ဟဲ့ စ်ု ဒါ ဆာရာ အာယောဟာန် တွိုန်, တဲး အန် စိုပ် ဒူအီ ခဲင် အိုမ်.း န့ မုး ဇဝ်ဖြာ.း န့ မုး ဒူအီ.း”
31 ဂေ ဝီ လာယ် ဆင်ချာင် လွင် အန် တီ. ဂေ တဝ်း, “ဆေ အေ တဝ်း, ‘ဇဝ်ဖြာ ဟဲ့ စ်ု အန် ဘူင်,’ အန် ဒီ တဝ်း, ‘မှဝ် န့ ပါယ် ပီ တူ ညှိုမ် ဘေ ဒီ ဇဝ်ဖြာ.း’
32 ဆေ အေ ယီ တဝ်း, ဒူအီ ဟဲ့ စ်ု အန်, အေ လုဝ် ယုဝ် ဒူအီ ကိူန်. ခုဝ်, ဂေ ဘောကာဂ့လျီတ် တဝ်း, ဒါ ဆာရာ အာယောဟာန် မုး ဒူအီ အီ ဘျာန် ဂြုဝ်း ဇဝ်ဖြာ.”
33 ခုဝ်, ဂေ ဝီ တဝ်း ဒီ ဇဝ် ယေဆူ, “ယေ တူ နပ် လွင် အန် တီ.” ပန် တီ ဇဝ် ယေဆူ ဝီ တဝ်း, “ဆေ န့ ပါယ် တီ, ဘော အုဝ် တူ ကာလာင် ဒီ ဘေ, ပွုန် အာဆေ အုဝ် ဒိုဝ်း, ဘူင် ပီ ဘူင် အုဝ်.”

MRK 12
1 ဝါယ် အန် တီ ဇဝ် ယေဆူ ဝီ စုး ဒီ ကာလာင် အူဖာမာ ဒီ ဂေ. အန် တဝ်း, “န့ ဟဲ့ ဒွိုမ် မိုဝ်း ဒူအီ အူ ဝီ, အန် ဘူင် မာန် ဆာဘျိတ်.aအန် ဘူင် လူင့် ဒီ ကာအုန် မာန်, ဝီ ဂိုဝ်း ဒီဂ့လုဝ့် ကာဒါယ် ဒူင် ဒီ ညဲတ့် ဘ့လေ ဆာဘျိတ်. ဟဲ့ ဟွတ့်, အန် ဘော ဆမ် ကာစှူင့် စာ ဒီ ဘ်ု မာန်. ဟဲ့ ဟွတ့် ဘူင် ဇိုဝ် တီ ဒွန် မျုဝ်, အန် ဝီ တဲး အီ ဟဝ် ခါတ် ဒီ ရန့် မာန် တီ. အန် ယီ ဝီ ဟာဝ် ကွယ် ပေါ အူ ပ့လုဝ့်.
2 ဟဲ့ ဇမ် အာခြာဝ် ဆိန် ဘ့လေ ဆာဘျိတ်, ဒါ ကာညာ မာန် တွိုန် ဝီ တိုယ် မှာယ် အန် အူ ဝီ, တဲး အန် ဟာဝ် ဒူင် ကွယ် ဂေ အီ ခါတ် ဒီ ရန့် မာန် အန် တွိုန်, တဲး အန် ဒိုဝ်း ဘ့လေ ဆာဘျိတ် အီ မုး ရုး ပီ ခါတ် ဂေ ဒီ ရန့်.
3 ဒူအီ ရန့် မာန် တွိုန်, ဂေ ယီ မှေတ့် မှာယ် တီ, ဝီ မး အန်, တိုယ် အန် ဝေန့်, တူ မိုဝ်း ဒီ တဲး မာဆေ ဒီ အန်.
4 ဒါ ကာညာ ဝီ တိုယ် မှာယ် အန် ပေါ အူ ဝီ. ဂေ အီ ရန့် မာန် ဝီ ဂ့လွက် ဂိန့် အန်, ဘော ဘူင် တဲး အန် စှိုမ် ဆာရေ.
5 ဒါ ကာညာ ပီ ဝီ တိုယ် ပေါ အူ ဝီ. ဂေ ဝီ ငဝ်း ဝဲန် ဝီ တီ. ပါယ် တီ ဒါ ကာညာ မာန် ပီ ဝီ တိုယ် ဘဲန် ဝီ ဘဲန် ဝီ. မင် အီ ဂေ မး, မင် အီ ဂေ ငဝ်း ဝဲန်.
6 ဟဲ့ ဟွတ့် ပန် တီ န့ ဆီ မိုဝ်း ဂွန် အီမာယ် ပီ ရွက့် ဒါ ကာညာ တွိုန်. ဒါ ကာညာ ပီ ဝီ တိုယ် ဘော အန်. အန် တဝ်း, ‘ဂေ ဒီ ဘော ရုဝ်ဆေ ဂွန် အုဝ်.’
7 ဂေ ဒူအီ ရန့် မာန် တွိုန်, ဂေ ယီ လာယ် ဆင်ချာင်. ဂေ တဝ်း, ‘ဒူအီ တီ ဒီ ပ့လု ဂုန့် အန်. တဲး အေ ငဝ်း ဝဲန် ဘော အန်. ဟဲ့ ဟွတ့်, အေ ဒီ ပွိုန် ခါဂုန် အန်.’
8 ဂေ ဟဲ့ ဟွတ့် လာယ် ဆင်ချာင် ပါယ် တီ, ဂေ ဝီ မှေတ့် အန်, ငဝ်း ဝဲန် အန်. ဟဲ့ ဟွတ့် ဂေ ဝီ ဝဲန် ဒုဝ် ဘူင့် အန် နာ ရေတ့် မာန် ဆာဘျိတ် တီ.
9 ဆေ န့ ပါယ် တီ, ဒါ ကာညာ မာန် တီ ဒီ ဘူင် မာဆေ ဒီ ဂေ.း အန် ဒီ ဘော ဟာဝ် ဒူင် ကွယ် မာန် အန် တီ, ဝီ ငဝ်း ဝဲန် ဂေ ဒူအီ အီ ရန့် မာန် အန် ဘော ဝီ ဒွါ အီ ဟဝ် ရန့်.
10 ခဲင် ဘပ် ဇဝ်ဖြာ န့ မိူဝ် ဟဲ့ ဒဲမ် လွင် ဒါ ကာညာ တီ ဘော ဂွန် အန်. န့ တဝ်း, ‘မာဝ် ပီ ဝဲန် ဂေ ဒူအီ ဆမ် ကာင်, အန် ဟဲ့ ဝီ ဘဲန် စေန့် ရွင့်.
11 အန် ဇဝ် ဟဲ့ ဘူင် တဲး န့ ဘဲန် ပါယ် တီ. ယေ မိူဝ် ဟဲ့ အာမ် ကာဆဝ် လွင် အန် တီ.’ ဘေ တူ ဒွိုမ် တိး လွင် အန် တီ.း”
12 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် တွိုန် ဝီ လာယ် ဆင်ချာင် မှဝ် ဂေ ဒီ ပါယ် ဒီ ငဝ်း ဝဲန် အန်. ခုဝ်, ဂေ ဟဲ့ နပ်, ဇဝ် ယေဆူ ဟဲ့ ကာလာင် အူဖာမာ တီ လွင် ဂေ. ဂေ ယီ ယုဝ် ဂေ ဒူအီ ကိူန်. ခုဝ်, ဂေ လေး ဒူင် ကွယ် ဇဝ် ယေဆူ, ဝီ ဟာဝ် ပေါ ပ့လုဝ့်.
13 ဝါယ် အန် တီ ဂေ ဒါ တာင် ဝီ တိုယ် ဒူအီ ဖိုင် ဖာရီဆဲ မင် အီ ဘော ဒူအီ ဖိုင် ခုန်ဒီခမ် အာဟေရူတ် မင် အီ, တဲး ဂေ ဟာဝ် ဒူင် ကွယ် ဇဝ် ယေဆူ, တဲး ဂေ ထေဝ် ဒီ ကာဆုး အန် ကာလာင် ဂြုဝ်း တူ မှာန်.
14 ဂေ ဝီ တဝ်း, “အိုယ် မဲ ဆာရာ, ယေ နပ် မဲ မုး ဒူအီ အီ ဘူင် နာ မှာန် ဆေဆေ. မဲ တူ ရွက့် တူ ဇွင့် အာဆေ. ကူပ် တူ ဝါင် မဲ ဆာရေ အီ, မဲ မာနုဝ် ဆိူဝ် ဒါရာ ဇဝ်ဖြာ, တဲး န့ မှာန် ဆေဆေ. တဲး ယေ နပ်, ဆေ ယေ ဒွါ ရွိုန် စိုင် ဒီ ခုန်ဒီခမ် အာကဲဆာ, န့ ဒူပ် တူ ဒူပ် ဒါရာ.း
15 မဲ ဒီ တဝ်း မာဆေ.း ယေ လုဝ် တူ လုဝ် ဒွါ ရွိုန် စိုင် ဒီ အာကဲဆာ.း” ဂေ ဟဲ့ ဟွတ့် ကာလာင် ဂြုဝ်း တီ, ဇဝ် ယေဆူ ဟဲ့ နပ် အူ ဇေန့်, နဝ်း ဂေ တူ ဆိူဝ်. အန် ဝီ တဝ်း, “မှဝ် န့ ပါယ် ပီ တး ထေဝ် ဘေ လွှက့် အုဝ်.း ဘေ ဒွါ ရွိုန် အူ ဘူင့် ဒီ အုဝ်, တဲး အုဝ် ယွတ်.”
16 ဂေ ဝီ ဒွါ ရွိုန် ဒီ အန်. အန် ဝီ ဒီမွှတ် တဝ်း, “အာရိုပ် အာဆေ န့ မုး, အီ ကွယ် ဒဲင် ရွိုန် နီ.း ဘော စိူဝ် အာဆေ ဟဲ့ ဒဲမ် နာ ဒဲင်.း” ဂေ ဝီ တဝ်း, “အာကဲဆာ.”
17 ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း, “ဆေ န့ ပါယ် တီ, ခဲ့ ပီ လုဝ် ဘေ ဒွါ ဒီ အာကဲဆာ တဲး ဘေ ဒွါ ဒီ အာကဲဆာ. ခဲ့ ပီ လုဝ် ဘေ ဒွါ ဒီ ဇဝ်ဖြာ, တဲး ဘေ ဒွါ ဒီ ဇဝ်ဖြာ.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဘောကာဂ့လျီတ် ဝီ အာမ် ကာဆဝ်.
18 ဝါယ် အန် တီ န့ ဘော မိုဝ်း ဂေ ဒူအီ ဖိုင် ဆာဒူခဲ မင် အီ, ဂေ တး ဇမ် ဒူင် ကွယ် ဇဝ် ယေဆူ. ဂေ ဒူအီ ဖိုင် တီ, ဂေ တဝ်း, ဝါယ် ဟဲ့ ဟွတ့် ယမ် ဒူအီ, ဂေ တူ ပွိုန် ဝီ ယိတ့် ဝီ အိမ်. ဂေ ဒူအီ ဇိုဝ် တီ ဝီ တး ဒီမွှတ် ဇဝ် ယေဆူ.
19 ဂေ တဝ်း, “ဆာရာ, ဒါ အာမုဝ်ဆဲ တွိုန် ဟဲ့ ဒဲမ် အုန် ဒါရာ ဇဝ်ဖြာ ပါယ် နီ, ‘ဆေ အီမာယ် အူ ဝီ ယမ် အာတ့် ယမ် အီဘိုန့် အန်, ဆေ အန် ညှမ် မိုဝ်း ဂွန်, ဝါ အန် လုဝ် ဝီ လာယ် ယာ ဆီပြး တီ, တဲး အန် ဒွါ လှုက်လှာန် ဒီ အီကတ် အန်.’
20 န့ ယီ ဒွိုမ် မိုဝ်း ဂေ အူကတ် အူဝါ ဘူ ဝီ. ဝီ တာင် ဟဲ့ ခတ် ဒိုဝ်း အီဘိုန့်. အန် ယီ ယမ် ဒေါ ညှမ် မိုဝ်း အန် ဂွန်.
21 ဟဲ့ ဟွတ့် ဝါ အန် အီ ဒါမ် အန် ပီ ဝီ ခတ် ဒိုဝ်း ယာ ဆီပြး တီ. ဘော အန် ဝီ ယမ် ဒေါ ညှမ် မိုဝ်း အန် ဂွန်. ပါယ် တီ ဝါ အန် ပေါ အူ အီ ပီ ဝီ ခတ် ဒိုဝ်း အီဘိုန့် တီ, ပီ ဝီ ယမ်.
22 ဂေ ဘော ဘူ ဝီ ခတ် ဒိုဝ်း အီဘိုန့် တီ, ယီ တူ မိုဝ်း ဂွန်. ဟဲ့ ဟွတ့်, ဘော အီဘိုန့် တွိုန် ဝီ ယမ်.
23 ဆေ ဟီ ဇမ် ဆီငဲ ဒီ ဝီ ယိတ့် ဝီ အိမ် ဂေ ဒူအီ ယမ်, အီဘိုန့် တီ ဒီ ဘဲန် အီဘိုန့် အာဆေ ခဲင် ဒူအီ ဘူ ဝီ, အီ ဟဲ့ ဒွိုမ် ဘဲန် အီမာယ် အန်.း”
24 ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း, “ကူပ် တူ နပ် ဆီချာ ဘေ ပီ ဒဲမ် အုန် ခဲင် ဘပ် ဇဝ်ဖြာ, ပီ ဇေန့်ဇာ ဘေ အာဝ် မှာန်. ဘေ မိူဝ် တူ နပ် မာဆေ လွင် ပွုန် ဇဝ်ဖြာ.
25 ဆေ ဂေ ဒူအီ အီ ဟဲ့ ဟွတ့် ယမ် ဒီ ဝီ ယိတ့် ဝီ အိမ်, ဂေ တူ ဝီ လာယ် ခတ်. ဂေ ပီ အာမူ အာမာတ် ဇဝ်ဖြာ အီ ကွယ် ခဲင် ဂါင်ဟြာဝ်.
26 အုဝ် ယီ တဝ်း ဒီ ဘေ လွင် ဂေ ဒူအီ ယမ် ဒီ ဝီ ယိတ့် ဝီ အိမ်. ဘေ ဒွန် အီ ဟဲ့ ဒွိုမ် တိး ခဲင် ဘပ် ဇဝ်ဖြာ လွင် ဒါ အာမုဝ်ဆဲ တွိုန်. ဒေါ ကွယ် အန် ကာတတ် ယွုန် တွိုန်, ဇဝ်ဖြာ တဝ်း ဒီ အန်, ‘အုဝ် မုး ဇဝ်ဖြာ ပီ ကြိုပ် ဘော အာဘြာဟမ်, ဘော အာဆဲက် ဘော အာကူပ် တွိုန်.’
27 ဒေါ တဝ်း ဇဝ်ဖြာ ပါယ် တီ, န့ လိုဝ်း ဆီချာ, ဒူအီ ယမ် တူ ပွိုန် ဒီ ကြိုပ် ဇဝ်ဖြာ. န့ မုး ဒူအီ အိမ်. ခုဝ်, ဂေ အူယ် ဝီ တီ ဟဲ့ ဝီ ယိတ့် ဝီ အိမ်, ကွယ် ခဲင် မိူင် ဇဝ်ဖြာ. ကူပ် န့ ပါယ် တီ, ပီ ဇေန့်ဇာ ဘေ အာဝ် မှာန်, အာဝ် မုး.” ဇဝ် ယေဆူ တဝ်း ပါယ် တီ.
28 န့ ယီ မိုဝ်း ဒါ ဆာရာ အီ မာနုဝ် ဒါရာ ယူဒါ အူ ဝီ, အန် ဟဲ့ တး ဒူင် ကွယ် ဂေ, ဝီ ယိုဝ် ဂြုဝ်း ပီ လာယ် ဆင်ချာင် ဂေ. အန် ဘော နပ်, ဇဝ် ယေဆူ နပ် ဆီချာ ဒီ ဝျီ့ ဂြုဝ်း အီ. အန် တး ဒီမွှတ် ပေါ အူ မျုဝ်. အန် တဝ်း, “ဆာရာ, ဒါရာ အီ တာင် ဒဲင် ဒါရာ ဒွန် ညွင့်, မာဆေ န့ မုး.း”
29 ဇဝ် ယေဆူ ဝီ တဝ်း, “ဒါရာ ပီ လုဝ် ဒူပ် အေ အာတ့် ဒူပ် အေ ဒါရာ ဒွန် ညွင့်, န့ တဝ်း, ‘ထူမ်, ထူမ်, ဘေ ဒူအီ အီဆာရေလ. အန် ဇဝ်, အီ မုး ဇဝ်ဖြာ ပီ ကြိုပ် ဘေ, အန် မုး ဇဝ်ဖြာ အူ ကာဒင်.
30 အန် ဘော မုး ဇဝ်ဖြာ အီ အိုပ် ဘေ. ဘေ လုဝ် ရွက့် အန် ဇဝ် တီ, တဲး ဘော နဝ်း ဘော တူတ့် ရွက့် အန်. ခဲ့ ပွိုန် ဘေ ရွက့် ခဲင် နဝ်း, ခဲ့ မိုဝ်း ဘေ အာငျာန်, ခဲ့ မိုဝ်း ဘေ ပ့လူမ်, ဘေ လုဝ် ဒိုဝ်း တူတ့် ဒွန် မျုဝ် ဇိုဝ် တီ, ဝီ ရွက့် အန် ဇဝ်.’
31 ဒါရာ ပေါ အူ ညွင့် အီ တာင် ဒဲင် ဒါရာ ညွင့် ဟဝ်, န့ ပါယ် နီ, ‘ဘေ လုဝ် ရွက့် အီ ဟဝ်, တဲး န့ ပီ ဘေ ရွက့် ဒုဝ် ဘြိမ် ဘေ.’ န့ မုး ဒါရာ အာ ညွင့် တီ, ပီ လုဝ် ဒူပ် အေ အာတ့် ဒူပ် ဒါရာ ဒွန် ညွင့်.”
32 ဒါ ဆာရာ တွိုန် ဝီ တဝ်း, “ဟဲ့ မုး ပါယ် တီ. မဲ ဒါ ဆာရာ ဟဲ့ ကာလာင် ဂြုဝ်း မှာန်. အန် ဇဝ် မုး ဇဝ်ဖြာ အူ ကာဒင်. အာဝ် မိုဝ်း ဇဝ်ဖြာ ပေါ ကာဒင်.
33 အန် ဘော မုး ဇဝ်ဖြာ အီ အိုပ် အေ. အေ လုဝ် ရွက့် အန် ဇဝ် တီ, တဲး ဘော နဝ်း ဘော တူတ့် ရွက့် အန်. ခဲ့ ပွိုန် အေ ရွက့် ခဲင် နဝ်း, ခဲ့ မိုဝ်း အေ အာငျာန်, ခဲ့ မိုဝ်း အေ ပ့လူမ်, အေ လုဝ် ဒိုဝ်း တူတ့် ဒွန် မျုဝ် ဇိုဝ် တီ, ဝီ ရွက့် အန် ဇဝ်. အေ ဘော လုဝ် ရွက့် အီ ဟဝ် ပီ အေ ရွက့် ဒုဝ် ဘြိမ် အေ. ဆေ အေ ဘူင် ပါယ် တီ, ဟဲ့ အာရေ တာင် လွှိုမ် လှူ အေ ဘဲန် မျုဝ် ဘဲန် မျုဝ်.”
34 ဇဝ် ယေဆူ ယိုဝ် ဂြုဝ်း ဒါ ဆာရာ တီ, အန် ကော နပ် အာငျာန် အန် မွှိုမ်. အန် ဝီ တဝ်း ဒီ အန်, “မဲ ဟဲ့ ငှါ ဒီ ဇမ် ခဲင် မိူင် ပီ အိုပ် ဇဝ်ဖြာ.” အန် ဟဲ့ ဟွတ့် ကာလာင် ဂြုဝ်း တီ, န့ အာဝ် ဟူ မိုဝ်း အာဆေ ဝီ ယ ဒီ ဒီမွှတ် ဇဝ် ယေဆူ ပေါ န့ ပွါ.
35 ဒေါ ကွယ် ဇဝ် ယေဆူ ခဲင် ဝဲင် ဟုဝ် ဇဝ်ဖြာ, မာနုဝ် ဒူအီ ကိူန်, အန် ဝီ တဝ်း, “ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ တဝ်း, ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး လှုက်လှာန် ခုန်ဒီခမ် အာဒါဝိတ် တွိုန်.
36 န့ ယီ မုး ခုန်ဒီခမ် အာဒါဝိတ်, နဝ်း ဖွိုမ် ဇဝ်ဖြာ ဟဲ့ ဒွိုမ် တဲး အန် တဝ်း, ‘ဇဝ်ဖြာ ဟဲ့ ဒွိုမ် ကာလာင် ဒီ ဒါ ကာညာ အုဝ်, တဲး မဲ တုတ့် ဒီ ခူပ် အုဝ်, ဘ့လာက် အာအး အုဝ်, တဲး န့ ကော ဇမ် အာခြာဝ် ဒီ တဲး အုဝ် တဲး မဲ ညဲတ့် တူတ့် ရန်ဆူ မဲ.’
37 ပါယ် တီ, ခုန်ဒီခမ် အာဒါဝိတ် တဝ်း, ‘ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး ဒါ ကာညာ အီ အိုပ် အာဒါဝိတ်. ခုဝ်, ဘေ တူ ပွိုန် တဝ်း, အန် မုး လှုက်လှာန် အာဒါဝိတ်.’” ဒေါ ကာလာင် ဇဝ် ယေဆူ ဂြုဝ်း တီ, ဂေ ဒူအီ ကိူန် ထူမ် ဂြုဝ်း အန်, ဂေ မိူဝ် အိုင် ကာဆဝ် ပီ မာနုဝ် အန်.
38 အန် ဝီ မာနုဝ် ဂေ, ဝီ တဝ်း, “ဘေ လုဝ် ဆာဒိက် ဂေ ဒါ ဆာရာ အီ မာနုဝ် ဒါရာ ယူဒါ. ဂေ အိုင် ဒီ စှိုပ် ခြိုင် စှိတ်. ဂေ ဘော အွန် ဒီ ဝိန် ဒီ လဲ, တဲး ဒူအီ ခဲင် ကာလး ကြိုပ် ဂေ.
39 ဆေ ဂေ ဘော လိုပ် ခဲင် ဇူင် ဂေ ဒူအီ ယူဒါ, ဂေ ဘော လိုပ် ဘ့လွယ် ဒူအီ ဟဝ်, ဂေ ဝီ အိုင် ဒီ ကွယ် ဒူင် စာ.
40 ဂေ ဘော လွှက့် ဒီ ကာလာင်, တဲး ဂေ ပွိုန် ကာင် ဂေ ယာ ဆီပြး. ဂေ ဘော ညိုင်ရာင် ဆာခိုဝ် လှေန့်, တဲး ဒူအီ အာမ် ဂေ. ဂေ ဒူအီ ဘူင် ဇိုဝ် တီ, ဂေ ဒီ လုဝ် ခမ် ကိူန် မှာပ် ဂေ.”
41 ဝါယ် အန် တီ ဇဝ် ယေဆူ ဝီ တုတ့် နာ အာတ့် ဇီဒိူက် လှူ ဂေ ရွိုန်. အန် ဘော ယွတ် ဒူအီ ကိူန် ဘ့လေး ရွိုန် ဂေ ခဲင် ဇီဒိူက် တီ. န့ မိုဝ်း ဒူအီ ခြမ်, ဂေ ကိူန် ဘ့လေး ရွိုန် ကိူန် ခဲင် ဇီဒိူက် တီ.
42 န့ ယီ မိုဝ်း ယာ ဆီပြး အူ ဝီ. အီ ဂိန် ကာဆဝ်. အန် တး, ဝီ ဘ့လေး မေတ် ဘွင့် အာ မေတ် ခဲင် ဇီဒိူက်. အာဝ် ငဝ်း မာဆေ.
43 ဇဝ် ယေဆူ ဝီ ဒဲ့ ဒီဘဲ အန်, ဝီ တဝ်း, “အုဝ် တဝ်း အာခ်ု ဒီ ဘေ. ယာ ဆီပြး တီ ဟဲ့ ဂိန် ကာဆဝ်. အန် ယဲ့ ဟဲ့ ဟပ် ရွိုန် ကိူန် လွှိုမ် ပီ ဟပ် အီ ဟဝ် ဒွန် အီ.
44 ဂေ ဒွန် အီ ဟဲ့ ဒွါ ရွိုန် အီ ကာလူယ် အီ ကာလွှိုမ် အန်. အီဘိုန့် တီ ဟဲ့ ဂိန် ကာဆဝ်. အန် ယီ လှူ တူတ့် ဒွန် မျုဝ် ခဲ့ ပီ မိုဝ်း အန်.” ပါယ် တီ ဇဝ် ယေဆူ မာနုဝ် ဒီဘဲ အန်.

MRK 13
1 ဒေါ လေး ဇဝ် ယေဆူ ခဲင် ဟုဝ် ဇဝ်ဖြာ, န့ မိုဝ်း ဒီဘဲ အန် အူ ဝီ, အန် တဝ်း, “ဆာရာ, မဲ ယွတ် မာဝ် တာင် ဂေ နီ, ပီ တာ ဂေ ဆမ် ဟုဝ် ဇဝ်ဖြာ တီ.”
2 ဇဝ် ယေဆူ ဝီ တဝ်း, “ဟဲ့ မုး. ဟုဝ် ဂေ တီ ဟဲ့ တာင် ဘော စှိတ်. န့ ဒီ ဇမ် အာခြာဝ် ဒေါ တး အီ ဟဝ်, ဘူင် တဲး န့ လိုဝ် တူတ့်. မာဝ် အူ ဘူင့် မိူဝ် အာဝ် ဟူ ကွယ် ဒူင် ဘြိမ် အန်.”
3 ပန် တီ ဇဝ် ယေဆူ ဟဲ့ ဟာဝ် ကွယ် ဒီ နွန် ဟေ နာမန်, အီ ကွယ် လာယ် ကာဆိူဝ် ဒီ ဟုဝ် ဇဝ်ဖြာ. ဒေါ အန် တီ န့ မုး အာပေတာရူ, အာယာကူပ်, အာယောဟာန် ဘော အာအန်ဒါရူ. ဂေ ဝီ ဒီမွှတ် ဇဝ် ယေဆူ ကွဲ့ တဲး အီ ဟဝ် ထူမ်.
4 ဂေ တဝ်း, “တဲး မဲ ကာလာင် ဒီ ယေ, ဒေါ မှဝ် န့ ဒီ ဘဲန် ပီ တဝ်း မဲ ဇိုဝ် တီ. တဲး ယေ နပ် လက်ဆာနာ အန် အီ တဲး ယေ နပ်, အာခြာဝ် ပီ တဝ်း မဲ ဟဲ့ ကာတတ် ဒီ တး.”
5 ဇဝ် ယေဆူ ဝီ တဝ်း ဒီ ဂေ, “ဘေ လုဝ် ဆာဒိက်, ကွဲ့ တဲး အီ ပွိုန် ဒီ ကာလုဝ် ဘေ.
6 န့ ဒီ မိုဝ်း ဘဲန် ဝီ ဘဲန် ဝီ, ဂေ ဒီ တး ဂါဝ် စိူဝ် အုဝ်. ဂေ ဒီ ဘော တဝ်း, ဂေ ဟဲ့ မုး အုဝ်, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ပါယ် တီ ဂေ ဒူအီ ကိူန် ဒီ ကာလိုပ် ဒီ ညှိုမ် ဂြုဝ်း ပီ ကာလုဝ် ဂေ.
7 ဆေ ဘေ ဘော ထူမ် ဆာဒါင် လွင် ဒူအီ လာယ် ကာဂုဝ်း, ကွဲ့ တဲး ဘေ ယုဝ်. န့ လုဝ် ဘဲန် ဇိုဝ် တီ ဒွန် မျုဝ်. ဒေါ အန် တီ ယီ ညှမ် ဇမ် အာခြာဝ် ဒီ တူတ့် ဒွန် မျုဝ်.
8 န့ ဒီ မိုဝ်း ဒူအီ ဘဲန် မျုဝ် ဘဲန် မျုဝ်, ဒီ လာယ် ဘဲန် ရန်ဆူ. ဘော ခုန်ဒီခမ် အူ ကာဒင် ဒီ ဝီ ကာဂုဝ်း ဒီ ခုန်ဒီခမ် ပေါ အူ ကာဒင်. ဘော မာအိမ် ဒီယေန့် ဘဲန် ပ့လုဝ့် ဘဲန် ပ့လုဝ့်. ဂေ ဒူအီ ဒီ ဘော အေတ့် ပီ ဒီ ဟူမ်. ဆေ ဒူအီ ကာဒုး ဒုက် ဇိုဝ် တီ ဒွန် မျုဝ်, န့ ဒီ ပီ အီဘိုန့် ဆဝ် ဒီ မိုဝ်း ဂွန်.
9 ဘေ ဘော လုဝ် ဆာဒိက်. ဂေ ဒီ အာပ် ဘော ဘေ ဒီ ဒါ တာင် အီ အိုပ် မိူင်. ဂေ ဒူအီ ယူဒါ ဒီ ဘော မး ကာဆဝ် ဘေ ခဲင် ဇူင် ဂေ. ကူပ် ညှိုမ် ဘေ ဒီ အုဝ်, ဘေ ဒီ ကွယ် ဒီ အာတ့် ဒါ ကာညာ ဘော ခုန်ဒီခမ် အီ အိုပ် မိူင်, တဲး ဘေ ပွိုန် ဒီ ကာလာင် လွင် အုဝ် ဒီ ဂေ.
10 အာတ့် အန် တီ, ဂေ ဒူအီ ယီ လုဝ် ဟာဝ် ဒွန် နာ ဒွန် ပ့လုဝ့် ကာလာင် ဒါရာ ဇဝ်ဖြာ အီ တဲး ဒူအီ ဘဲန် နဝ်း ဒါခိုယ်, တဲး ဒူအီ ဒွန် မျုဝ် ကော နပ် လွင် အန်.
11 ဆေ ဂေ ဒီ မှေတ့် ဘေ, ဝီ တဝ်း ဒီ ဆုင်ဖျာတ် အာမူ ဘေ, ဘေ ကွဲ့ တဲး နဝ်း ဘေ ကာဟွာ့, ကွဲ့ ဇေန့်ဇာ ဒီ အာတ့် ဂြုဝ်း ပီ ဒီ ကာလာင် ဘေ. ဆေ ဟီ ဇမ် အာခြာဝ် အန်, ဘေ လုဝ် ကာလာင် ဂြုဝ်း အီ လိုပ် ခဲင် နဝ်း ဘေ. အာတီ အာဝ် မုး ဂြုဝ်း ဘေ. နဝ်း ဖွိုမ် ဇဝ်ဖြာ ဒီ ဟပ် ဂြုဝ်း အန် ခဲင် နဝ်း ဘေ.
12 န့ ဒီ ဘော မိုဝ်း အူကတ် အူဝါ, ဂေ ဒီ လာယ် အာပ် ဂေ ဒီ ဒါ တာင်, တဲး ဂေ ဒါ တာင် ငဝ်း အာဆာက် ဂေ. ဘော ဂုန့် ဒီ အာပ် ဂွန် အန်. ဘော ဂွန် ဒီ ဝဲန် ဂြုဝ်း ဂုန့် မာ အန်, အာပ် ဂါယ် ဒီ ဒါ တာင်, တဲး ဂါယ် ယမ်.
13 ကူပ် ညှိုမ် ဘေ ဒီ အုဝ်, ဂေ ဒူအီ ဒွန် အီ ဒီ ဘော ဇွင့် ဘေ. အာဆေ ယီ မိုဝ်း နဝ်း မန် ဘော ခမ် တူတ့် ဒွန် မျုဝ်, တဲး န့ ကော ဇမ် ပန် ဒီ တူတ့် ဇာတ် တီ, ဇဝ်ဖြာ ဒီ ချွတ် အာဆာက် အန်.
14 န့ ဒီ ဘော မိုဝ်း ကြုဝ် အီ မွှိုမ် ယုဝ်, အီ တဲး တူတ့် ဒွန် မျုဝ် ကာပျာတ့် လိုဝ်. ဆေ ဘေ ယိုဝ် အီ ဘ့လေး ကြုဝ် တီ ခဲင် ဒူင် တူ ကာအာပ် အန် ကွယ်, ဘေ လုဝ် တဝ် ဟာဝ် ပေါ ပ့လုဝ့်. (အာဆေ တိး လွင် အန် တီ လုဝ် ဆာဒိက်, တဲး ဆီဖဝ် အန် လိုဝ်း). အာဆေ ကွယ် ခဲင် အိူင် ယူဒါ လုဝ် တဝ် ဟာဝ် ဒဲင် နွန်.
15 ဆေ ဒူအီ ကွယ် နာ ဒဲင် ကာင်,a ဆေ အန် လူင်, ကွဲ့ တဲး အန် ဝီ ဟာဝ် လိုပ် ခဲင် ကာင်, ဒိုဝ်း ကြုဝ် အန် အီ ကွယ် ခဲင် ကာင်. တဲး အန် တဝ် ဟာဝ် အူ ဇေန့်.
16 အာဆေ ကွယ် ခဲင် မာန် အန်, ကွဲ့ တဲး အန် ဟာဝ် ဝေန့် ခဲင် ကာင် ဒိုဝ်း ဆီတုဝ် အန်, တဲး အန် တဝ် ဟာဝ် အူ ဇေန့်.
17 ဒေါ အန် တီ ဂေ အီဘိုန့် အီ တူ အး, ဘော အီဘိုန့် အီ မိုဝ်း ဂွန် အာင အီ ညွှတ် ပူ, ဂေ ဒီ ဇမ် ဒုက် တာင်.
18 ဘေ ယီ လုဝ် ဆာခိုဝ်, ကွဲ့ တဲး ဒုက် တာင် ဇိုဝ် တီ တး ဒေါ မုး အာခြာဝ် ဂတ် ဂျီတ်.
19 အူ ဆိန့် ဒေါ ဂုဝ် အန်, ဒေါ ဘူင် ဘ့လေး ဇဝ်ဖြာ ကာဒါယ်, ကော ဇမ် အာတိုဝ် နီ, န့ တူ ဒွိုမ် မိုဝ်း ဒုက် တာင် ဇိုဝ် တီ ဒဲင် ကာဒါယ်. ဝါယ် အန် တီ မိူဝ်, န့ တူ ဝီ မိုဝ်း ဒုက် ဇိုဝ် တီ ဒေါ မှဝ်.
20 ဆေ ဇဝ်ဖြာ တူ တဲး ဒုက် ဇိုဝ် တီ ဝီ စေဝ် တူတ့်, န့ တူ ဝီ မိုဝ်း အာဆေ အီ ဒီ လွတ် ယမ်. ကူပ် မိုဝ်း ဂေ ဒူအီ ပီ ရဝ်း ဇဝ်ဖြာ, ဇဝ်ဖြာ တူ တဲး ဒုက် တာင် တီ ကွယ် လှေန့်.
21 ပန် ဒီ ဇမ် အာခြာဝ် တီ, န့ ဒီ မိုဝ်း ဒူအီ တဝ်း ဒီ ဘေ, ‘ယွတ် နာ နီ, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ ဟဲ့ ကွယ် ဒီ နီ.’ ဂေ ဘော တဝ်း, ‘ယွတ် နာ ဒွယ်, အန် ဇဝ် ကွယ် နာ ဒွယ်.’ ဆေ ဘေ ယိုဝ် ဒူအီ တဝ်း ပါယ် တီ, ကွဲ့ ညှိုမ် ဂြုဝ်း ဂေ.
22 န့ ဒီ မိုဝ်း ဒူအီ, ဂေ ကာလုဝ် တဝ်း, ဂေ မုး ဒူအီ ဒီ ချွတ် အာဆာက် အီ. ဂေ ဒီ ဘော ကာလုဝ် ဒီ တဝ်း, ဂေ မုး ဒူအီ အီ ဘျာန် ဂြုဝ်း ဇဝ်ဖြာ. ဂေ ဒီ ဘော ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်. ဂေ ဒီ ဘော ထေဝ် ဒီ ကာလုဝ် ဒီ ဒူအီ ပီ ရဝ်း ဇဝ်ဖြာ. ဂေ ယီ တူ ပဲ ဒီ ဘူင် တဲး ဂေ ဒူအီ ပီ ရဝ်း ဇဝ်ဖြာ ညှိုမ် ဂြုဝ်း ပီ ကာလုဝ် ဂေ တီ.
23 ခုဝ်, ဘေ လုဝ် ဆာဒိက်. အုဝ် ဟဲ့ ဟွတ့် ကာလာင် တူတ့် ဒွန် မျုဝ် ဒီ ဘေ, တဲး ဘေ နပ် ဒီ အာတ့်, န့ ဒီ ဘဲန် ပါယ် မှဝ်.
24 ဝါယ် အန် တီ ဂေ ဒူအီ ဒဲင် ကာဒါယ် ဟီ ဟွတ့် ခမ် ဒုက် တာင် ဇိုဝ် တီ, ဘော ဆီငဲ ဒီ အပ် ဝွင့်. ဘော မာဂျီန် အာဝ် ဟူ မိုဝ်း ဘ့လာင် အန်.
25 ဘော ဆီမန့် ဒီ ရး စုဝ်း ခဲင် ဘ့လေန့်. ဘော ပွုန် အီ တဲး ဆီမန့် ကွယ် ဒဲင် ဘ့လေန့်, အာဝ် ဟူ ပီ ဘြိမ်, တဲး န့ ဒီယုး တူတ့်.
26 ဆေ န့ ဘော ဘဲန် ပါယ် တီ ဒွန် မျုဝ်, ဒူအီ ဒီ ယိုဝ် ဒါ အီ အီ ဟဲ့ ဘဲန် ဂွန် ဒူအီ. အန် ဒီ တး လူင် ခဲင် န့အု. အန် ဒီ ဘော ဘျ ခဲ့ တာင် ပွုန် အန် ဘော အာဖုင် ဒင်ခုဝ် အန်, တဲး ဒွန် အီ ပွိုန် ဒီ ယိုဝ်.
27 အန် ဒီ ဘော တိုယ် အာမူ အာမာတ် အန်, တဲး ဂေ ဒဲ့ ဒူအီ ပီ ရဝ်း ဇဝ်ဖြာ အီ ကွယ် ဒွန် နာ ဒွန် ပ့လုဝ့် ဖွုန် ဘ့လာက်. ဂေ အီ ကွယ် ဒူင် ဆိူတ် ဒဲင် ကာဒါယ် ဘော ဒူင် ဆိူတ် ခဲင် ဂါင်ဟြာဝ်, တဲး ဂေ ဘောကာဂ့လျီတ် တး ကာဇု တူတ့် ဒီ အာတ့် အုဝ်, အီ ဟဲ့ ဘဲန် ဂွန် ဒူအီ.
28 တဲး ဟေ ဒီပူ ဘဲန် အူဖာမာ ဒီ ဘေ, တဲး ဘေ ဟေန် ဒီ အန်. ဆေ ဘေ ယိုဝ် ဟေ ဒီပူ ဒီ န့လုဝ်း, ဘေ ဘော နပ်, ဂ့လာယ် ဒီ တး.
29 န့ ဘော ပါယ် တီ. ဆေ ဘေ ယိုဝ် န့ ဟဲ့ ဘဲန် ပီ တဝ်း အုဝ်, ဘေ ဘော နပ်, အုဝ် ဟဲ့ ကာတတ် ဒီ ဝီ တး. န့ ပီ, အုဝ် ကွယ် ဒီ အာတ့် မာလုဝ်း.
30 အုဝ် တဝ်း အာခ်ု ဒီ ဘေ, ဇာတ် နီ တူ တူတ့် အာတ့် ဒီ ဘဲန် တူတ့် ဒွန် မျုဝ် ပီ တဝ်း အုဝ် ဒီ ဘေ ဒေါ တီ နီ.
31 ဘော ဘ့လေန့် ဘော ကာဒါယ် ဒီ ဟြာယ် တူတ့်. ဂြုဝ်း ပီ ကာလာင် အုဝ် ယီ တူ ဟြာယ် ဒေါ မှဝ်. န့ ဒီ ကွယ် ဆေဆေ.
32 အာဝ် မိုဝ်း အာဆေ, အီ နပ် ဆီချာ လွင် ဆီငဲ အန်, နာရီ အန်, ပန် ဒီ ဝီ တး အုဝ်. ဘော ဂေ အာမူ အာမာတ် ဇဝ်ဖြာ, အီ ကွယ် ဂါင်ဟြာဝ်, ဘော ဂွန် ဇဝ်ဖြာ မိူဝ် တူ နပ်. မီ ဇဝ်ဖြာ ဟဲ့ နပ် ဒေါ မှဝ် န့ ဒီ ဘဲန် ပီ တဝ်း အုဝ်.
33 တဲး ဘေ ဆာဒိက်, ဆာခိုဝ် ဘော ဘ်ု ပန် မှဝ် န့ ဒီ ဇမ် အာခြာဝ် အန်. ခုဝ်, ဘေ တူ နပ် ပန် မှဝ် အာခြာဝ် အန် ဒီ တး.
34 န့ ပီ ဒူအီ အူ ဝီ ဟာဝ် ပေါ အူ ပ့လုဝ့်. ဒေါ လေး အန် ခဲင် ကာင် အန်, အန် ဝီ ဒွါ မှာယ် အန် ဒွန် အီ ဘူင် ဂါန် အန်. အန် ဘော စ်ု ဒူအီ ဘ်ု မာလုဝ်း, တဲး အန် ဘ်ု ဆီချာ.
35 ပါယ် တီ ဘော ဘေ လုဝ် ဘ်ု ဆာဒိက် ဆေဆေ, ကူပ် တူ နပ် ဘေ ဒေါ မှဝ် အန် ဇဝ် ဒီ တး. ယုဝ် အန် ဒီ တး ဘာ ဒီ အပ်, ယုဝ် အန် တး ကာတဲ ဆွိုမ်, ယုဝ် အန် ဒီ တး ဒေါ ကာတွုန် အျီန်, ယုဝ် အန် ဒီ တး ဘာင် ဒီ ဝး, ဘေ တူ နပ်.
36 ကွဲ့ တဲး ဘေ အိတ် ဒေါ တး အန်.
37 ပီ တဝ်း အုဝ် ဒီ ဘေ, အုဝ် ဘော တဝ်း, တဲး ဒူအီ ဒွန် အီ ထူမ်. ဘေ လုဝ် ဘ်ု ဆာဒိက်.” ခဲ့ တီ ဇဝ် ယေဆူ ကာလာင် လွင် အာခြာဝ် ဒီ တး.

MRK 14
1 ဝါယ် အန် တီ န့ ဆီ ကွယ် ပေါ အာ ဆီငဲ, န့ ကော ဒီ ဇမ် ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ. န့ ဘော မုး ဘ့လွယ် ဟူမ် ဒူအီ ခါမုန် တူ မိုဝ်း ဆီနမ် ဘြး. ဒေါ အန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ လာယ် ဆင်ချာင် မှဝ် ဂေ ဒီ ပါယ် တဲး ဂေ ပွိုန် ဒီ မှေတ့် ဇဝ် ယေဆူ ဘော ငဝ်း ဝဲန် အန်.
2 ဂေ ယီ တဝ်း, “ကွဲ့ တဲး အေ ငဝ်း အန် ဒေါ ဘူင် အေ ဘ့လွယ်, ယုဝ် ဂေ ဒူအီ ဆီနန် ဆီနိူင်.”
3 ဒေါ ကွယ် ဇဝ် ယေဆူ ခဲင် ရဝ် ဘေထာနီ အန် ကွယ် ဟူမ် ဘူမ် ခဲင် ကာင် ဒူအီ အူ ဝီ, အီ စိူဝ် အာဆီမူန်, အီ ဒွိုမ် မိုဝ်း ဆဝ် ဒုတ်.a ဒေါ ကွယ် အန် ခဲင် ကာင် တီ, န့ မိုဝ်း အီဘိုန့် အူ ဝီ, အန် ဂူင့် တး ကာပဝ် နာမန် အုး ငှုန်. နာမန် အုး ငှုန် တီ ဟဲ့ ငဝ်း တာင် ကာဆဝ်. န့ မုး နာမန် နာဒူ ဒီလူယ် အီ ဟဲ့ ဘွတ် ကာဆဝ်. အီဘိုန့် တွိုန် ဘော တး ဇမ် ဒူင် ကွယ် ဇဝ် ယေဆူ, အန် ဝီ ကာဘက် ကာပဝ် တီ, ဝီ လှုဝ် ဒီ ဂိန့် ဇဝ် ယေဆူ.
4 ဂေ ဒူအီ အီ ယိုဝ် ပီ ဘူင် အန် တီ, ဂေ တူ အိုင်. ဂေ ဝီ လာယ် ကာလာင် တဝ်း, “မှဝ် န့ ပါယ် ပီ ဝဲန် အန် နာမန် အုး ငှုန် တီ, တဲး န့ စှိုမ် ဒီလူယ် ဒီလာယ်.း
5 ဆေ အီ ယွင့် နာမန် အုး ငှုန် တီ, ဂေ တူ ဝန် ဒီ ပွိုန် ရွိုန် ဇဲတ် အူယ် မာယဝ်း ဘူင့်.b ဟဲ့ ဟွတ့်, ဝီ ပွိုန် ဒွါ ရွိုန် တီ ဒီ ဒူအီ ဂိန်.” ပါယ် တီ ဂေ ဝီ အေး အီဘိုန့် တွိုန်.
6 ဇဝ် ယေဆူ ဝီ တဝ်း, “ကွဲ့ အေး အန် ပါယ် တီ. မှဝ် န့ ပါယ် ပီ ဘူင် ဘေ, တဲး နဝ်း အန် လိုဝ်. အန် ဟဲ့ ဘူင် နာ မွှိုမ် နာ ဘွတ် ဒီ အုဝ်.
7 ဂေ ဒူအီ ဂိန်, ဂေ ဒီ ကွယ် ရိုမ် ဒူပ် ဘေ ဆေဆေ. ဆေ ဘေ ဘော မိုဝ်း နဝ်း ဆီ စွယ် ဒူအီ ဂိန်, ဘေ ပွိုန် ဒီ စွယ် ဂေ ဆေဆေ. န့ ယီ မုး အုဝ်, အုဝ် တူ ကွယ် ရိုမ် ဒူပ် ဘေ ဆေဆေ.
8 အီဘိုန့် တီ ဟဲ့ ဘူင် ခဲ့ ပီ ပွိုန် အန် ဘူင်. အန် ဟဲ့ လှုဝ် နာမန် အုး ငှုန် တီ ဒီ ဒုဝ် ဘူင့် အုဝ်. အန် ဟဲ့ မ့ပြာယ် ဒုဝ် ဘူင့် အုဝ် အာတ့် ယမ် အုဝ်, တဲး ဂေ ပွိုန် ဒီ ဒိပ် အုဝ်.
9 အုဝ် တဝ်း အာခ်ု ဒီ ဘေ, ဂေ ဒီ ကာလာင် ဒါရာ အီ တဲး နဝ်း ဒူအီ ဒါခိုယ်, တဲး ဒူအီ ဒွန် နာ ဒွန် ပ့လုဝ့် ကော နပ်. ဂေ ဒီ ကာလာင် နာ မှဝ်, ဂေ ဒီ ဘော ခဲ လွင် ပဲ့ ဟဲ့ ဘူင် အီဘိုန့် တီ, တဲး ဒွန် အီ ကော နပ် လွင် အန်.”
10 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ မုး အာယူဒတ် အီ စိူဝ် ဘော အာဆာခါရီအူတ်. အန် ဘော ဘာ့ ခဲင် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ. အန် ဟာဝ် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, တဝ်း ဒီ အာပ် ဇဝ် ယေဆူ ဒီ ဂေ.
11 ဂေ ဒါ တာင် ဘော ခူယ် ကာဆဝ် ဒေါ ယိုဝ် ဂေ ဂြုဝ်း ပီ ကာလာင် အာယူဒတ် ဒီ ဂေ. ဂေ ဘော လာယ် ဖြူမ် ဒီ ဒွါ ရွိုန် ဒီ အန်. ဟဲ့ ဟွတ့် ပန် တီ အာယူဒတ် ဝီ ဟြေတ့် ပီ ဒီ ပါယ် အန် ဒီ အာပ် ဇဝ် ယေဆူ ဒီ ဂေ ဒါ တာင်.
12 န့ ယီ ဇမ် ဆီငဲ ဒေါ ဂုဝ် ဒေါ ဟူမ် ဂေ ခါမုန် တူ ဟပ် ဆီနမ် ဘြး. ဆီငဲ တီ ဂေ လုဝ် ငဝ်း ဂွန် မာဘူ တဲး ဂေ ဟူမ် ရိုမ်. ဒေါ အန် တီ ဂေ ဒီဘဲ ဇဝ် ယေဆူ ဝီ ဒီမွှတ် ဇဝ် ယေဆူ. ဂေ တဝ်း, “နာ မှဝ် ယေ လုဝ် ရဲန် မာဘူ, တဲး အေ ပွိုန် ဒီ ဟူမ် ရိုမ်.း”
13 ပန် တီ ဇဝ် ယေဆူ ဝီ စ်ု ဒီဘဲ အန် အာ ဝီ. အန် တဝ်း ဒီ ဂါယ်, “တဲး ဘာယ် ဟာဝ် ခဲင် မိူင်. ဘာယ် ဒီ ဘော ကာတုန့် ဒူအီ အူ ဝီ အီ ဂွတ် ကာပဝ် အိုမ်. ဘာယ် လုဝ် ဒူပ် ဒူအီ ဝီ တီ.
14 ဆေ အန် ဘော လိုပ် ခဲင် ကာင်, ဘာယ် ဝီ လုဝ် တဝ်း ဒီ ဒါ ကာညာ ကာင် တီ, ‘ဒါ ဆာရာ ယာယ် ဒီမွှတ် မဲ, မှဝ် ဟူင် ဒူင် ဒီ ဟူမ် ယေ ဘ့လွယ် လှုဝ်း အေ ဇဝ်ဖြာ ဒေါ ကာလုဝ်း အန် ကာင် အီ.း ဘော အန် ဘော ဒီဘဲ အန် လုဝ် ဟူမ် ရိုမ်.’
15 ဆေ ဘာယ် တဝ်း ပါယ် တီ, ဒါ ကာညာ ကာင် တီ ဒီ ဝီ နှဲ ဒီ ဘာယ် ဟူင် တာင် အီ ကွယ် ခြွင့် နာ ဒဲင်. ခဲ့ ပီ လုဝ် အေ ဟဲ့ ဟွတ့် ဘ့လေး အုန် တူတ့် နာ ခဲင် ဟူင် တီ. ခဲင် ဟူင် တီ ဘာယ် လုဝ် ရဲန် ပီ ဒီ ဟူမ် အေ.”
16 ဂါယ် ဒီဘဲ ဇဝ် ယေဆူ ဝီ ဟာဝ် လိုပ် ခဲင် မိူင်, ဝီ ယိုဝ် တူတ့် ဒွန် မျုဝ် ပီ ကာလာင် ဇဝ် ယေဆူ ဒီ ဂါယ်. ခုဝ်, ဂါယ် ဝီ ရဲန် ဘ့လွယ် တီ, တဲး ဂေ ပွိုန် ဒီ ဟူမ် ရိုမ်.
17 ဘော ဇမ် ဘာ ဒီ အပ်, ဇဝ် ယေဆူ ဘော ဒီဘဲ အန် ဂိုဝ် ဒီ အာ ဝီ ဝီ တး ဇမ် ဒူင် တွိုန်.
18 ဒေါ ကွယ် ဟူမ် ရိုမ် ဂေ, ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ, န့ မိုဝ်း ဒူအီ အူ ဝီ ကာတဲ ဘေ, အန် ဒီ အာပ် အုဝ် ဒီ ရန်ဆူ အုဝ်. အန် ကွယ် ဟူမ် ဒူပ် အေ ဒေါ တီ နီ.”
19 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ ဝီ ဘဲန် နဝ်း က့လိုဝ် ဒီ ဂေ. ဘဲန် ဝီ ဘဲန် ဝီ ဝီ တဝ်း ဒီ အန်, “အာဝ် မုး အုဝ်.”
20 ဇဝ် ယေဆူ ဝီ တဝ်း, “န့ မိုဝ်း ဒူအီ အူ ဝီ အီ ကွယ် ကာတဲ ဘေ ဂိုဝ် ဒီ အာ ဝီ. ဘော အန် ဘော အုဝ် ဇုတ် ခါမုန် ယာယ် ခဲင် ဆီလာတ့် အူ ဘ့လ.
21 န့ မုး အုဝ်, အီ ဟဲ့ ဘဲန် ဂွန် ဒူအီ, အုဝ် ဒီ ခမ် တဲး န့ ဒူပ် ပီ ဒွိုမ် ဒဲမ် ခဲင် ဘပ် ဇဝ်ဖြာ. န့ ယီ မုး ဒူအီ အီ အာပ် အုဝ်, အန် ဒီ ဇမ် ဒုက် တာင်. ဆေ အန် တူ ဂွိုတ် ဘဲန် ဒူအီ, ဟဲ့ ဝဲ မွှိုမ် ဒီ အန်.”
22 ဒေါ ဟူမ် ဂေ ဘ့လွယ် တွိုန်, ဇဝ် ယေဆူ ဘော ဒိုဝ်း ခါမုန်, ဝီ ဒါင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ကာဘက် ခါမုန် တီ, ဝီ ဒွါ ဒီ ဒီဘဲ အန်. အန် တဝ်း, “ဒိုဝ်း ဟူမ် ခါမုန် နီ. န့ မုး ဒုဝ် ဘူင့် အုဝ်.”
23 ဟဲ့ ဟွတ့် ပန် တီ အန် ဘော ဒိုဝ်း ဆီလာတ့်, ဝီ ဒါင် ဂုင် ဂေဇူ ဒီ ဇဝ်ဖြာ, ပီ ဝီ ဒွါ ဂေ ဒျီင်. ဂေ ဒွန် အီ ဘော ဒျီင်.
24 အန် တဝ်း, “အာတီ မုး နှာမ် အုဝ်, အီ လေး ခဲင် ဒုဝ် ဘူင့် အုဝ် အာဒါ ဂေ ဒူအီ ကိူန်. န့ ဘျ ဒီ ဘေ လွင် ကာဒိက် ဆတ်ဇာ ပီ ဒွါ ဇဝ်ဖြာ ဒီ ဘေ.
25 အုဝ် မိူဝ် တဝ်း အာခ်ု ဒီ ဘေ. အူ ဆိန့် ဒေါ တီ နီ အုဝ် အာဝ် ဟူ ဒျီင် အိုမ် ဆာဘျိတ်c ဇိုဝ် တီ. ကော ဇမ် ဆီငဲ ဒီ ကွယ် အုဝ် ခဲင် မိူင် ပီ အိုပ် ဇဝ်ဖြာ, အုဝ် ဒီ ဝီ ဒျီင် အီ ကာမာယ်.”
26 ပန် တီ ဂေ ဝီ တဝ်း မှုဝ် ထမ်. ဟဲ့ ဟွတ့်, ဂေ ဘော လေး ခဲင် မိူင်, ဟာဝ် ဒဲင် နွန် ဟေ နာမန်.
27 ဇဝ် ယေဆူ ဝီ တဝ်း ဒီ ဂေ, “ဘေ ဒွန် အီ ဒီ တဝ် ဝဲန် အုဝ်. ခုဝ်, န့ ဟဲ့ ဒဲမ် အုန် ခဲင် ဘပ် ဇဝ်ဖြာ, ‘ပန် ဒီ မး အုဝ် ဒူအီ အီ ပီ ဒူအီ ဟျီင် မာဘူ, ဂေ မာဘူ ဒီ တဝ် ကာယဝ်း ဟာဝ် ဘဲန် ပ့လုဝ့် ဘဲန် ပ့လုဝ့်.’
28 အုဝ် ဟီ ဟွတ့် ယမ်, ဟီ ဝီ ယိတ့် ဝီ အိမ်, အုဝ် ဒီ ယဲတ့် ဒီ အာတ့် ဘေ ဟာဝ် အိူင် ဂါလီလေ.”
29 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အာပေတာရူ ဝီ တဝ်း, “ဆေ ဒွန် အီ ဒီ ဘော တဝ် ဝဲန် မဲ, အုဝ် တူ ဝဲန် မဲ ဒေါ မှဝ်.”
30 ဇဝ် ယေဆူ ဝီ တဝ်း ဒီ အန်, “အုဝ် တဝ်း အာခ်ု ဒီ မဲ. ခဲင် မှိုဝ် နီ, အာတ့် ကာတွုန် အျီန် အာ ဇေန့် မဲ ဒီ ဘော တဝ်း အူယ် ဇေန့်, မဲ တူ နပ် အုဝ်.”
31 အာပေတာရူ ဝီ ပီရဲန့် အန်, ဝီ တဝ်း, “ဆေ အုဝ် ဘော လုဝ် ယမ် ရိုမ် ဒူပ် မဲ, အုဝ် တူ တဝ်း ဒေါ မှဝ်, အုဝ် တူ နပ် မဲ.” ဘော အာပေတာရူ ဘော ဂေ ဒီဘဲ ဇဝ် ယေဆူ ဒွန် အီ တဝ်း ပါယ် တီ.
32 ဝါယ် အန် တီ ဂေ ဝီ ဟာဝ် ဇမ် အူ ပ့လုဝ့် အီ စိူဝ် ဂေတ်ဆေမာနေ. ဇဝ် ယေဆူ ဝီ တဝ်း ဒီ ဒီဘဲ အန်, “ဘေ ကွယ် နှဝ့် အုဝ် ဒီ နီ ဒေါ ဟာဝ် ဆာခိုဝ် အုဝ်.”
33 ဟဲ့ ဟွတ့် တဝ်း ပါယ် တီ, အန် ဝီ ဒဲ့ အာပေတာရူ, အာယာကူပ် ဘော အာယောဟာန်, တဲး ဂေ ဝီ ကွယ် ရိုမ် ဒူပ် အန်. န့ ဘဲန် နဝ်း က့လိုဝ် ဘော ဒုက် ကာဆဝ် ဒီ နဝ်း အန်.
34 အန် ဝီ တဝ်း ဒီ ဂေ, “ဟဲ့ ဒုက် ကာဆဝ် ဒီ နဝ်း အုဝ်. န့ နှဲန် အုဝ် ဟဲ့ ရိန် ဒီ ယမ် ကူပ် က့လိုဝ် နဝ်း အုဝ်. တဲး ဘေ ကွယ် ဒီ နီ, ဘ်ု အုဝ်.”
35 အန် ဟဲ့ ဟွတ့် တဝ်း ပါယ် တီ, အန် အူ ဝီ ဝီ ဟာဝ် ကာပွါ ပေါ အီ စဲက်. ဟဲ့ ဟွတ့် အန် ဝီ ခြိုပ်ခြဝ် ဒဲင် ကာဒါယ်, ဆာခိုဝ် ဒီ ဇဝ်ဖြာ, မှာန့်, ဆေ န့ ပွိုန်, ကွဲ့ တဲး အန် ကာဒုး ဒုက် အီ ဒီ တး နာ အာတ့်.
36 အန် တဝ်း, “အိုယ် မဲ ဂုန့် အုဝ်. မဲ နပ် ဒီ ဘူင် တူတ့် ဒွန် မျုဝ်. ဆေ န့ ဘော ပွိုန်, ကွဲ့ တဲး အုဝ် ခမ် ဒုက် တာင် အီ ဒီ တး. န့ ပီ ဆီလာတ့် အီ မိုဝ်း ဂူင်. ကွဲ့ တဲး အုဝ် လုဝ် ဒျီင်. အုဝ် ယီ တူ မှာန့် မဲ ဘူင် ပီ အိုင် အုဝ်. တဲး မဲ ဘူင် ပီ အိုင် မဲ.”
37 အန် ဟဲ့ ဟွတ့် ဆာခိုဝ် ပါယ် တီ, အန် ဝီ ဟာဝ် ဒူင် ကွယ် ဒီဘဲ အန်. ဂေ ယီ ဟဲ့ အိတ် ဆီချာ. အန် ဝီ တဝ်း ဒီ အာပေတာရူ, “အိုယ် အာဆီမူန်, မှဝ် န့ ပါယ် ပီ အိတ် မဲ.း အူ နာရီ မိူဝ်, မဲ တူ ပွိုန် ဘ်ု အုဝ်.း
38 ဘေ လုဝ် ဘ်ု ဘော ဆာခိုဝ်, ကွဲ့ တဲး ဘေ ကာလိုပ် ဒေါ ကာဆုး ဘုဝ် ကာနမ် ဘေ ဘူင် မှာပ်. နဝ်း ဖွိုမ် ဟဲ့ ဆီ ဘူင် နာ မွှိုမ်. န့ ယီ မုး ဒုဝ် ဘူင့်, အန် တူ ခမ် ဒီ ဘူင်.”
39 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ဟာဝ် ပေါ အူ ဇေန့်, ဝီ ဆာခိုဝ် ပီ ခါ အာတ့်.
40 ဒေါ ဝီ တး အန်, ဂေ ဒီဘဲ အန် ဝီ အိတ် ပေါ အူ ဇေန့်. ခုဝ်, န့ ဘဲန် ဆီ အိတ် ကာဆဝ် ဒီ ဂေ. ဂေ မိူဝ် တူ နပ် ပီ ဒီ ဝီ တဝ်း ဒီ ဇဝ် ယေဆူ.
41 ဝါယ် အန် တီ ဇဝ် ယေဆူ ပီ ဝီ ဟာဝ်, ပီ ဝီ ဝေန့် ပေါ အူ ဇေန့်. အန် ဝီ တဝ်း ဒီ ဂေ, “ဘေ ပီ ဆီ နဲ့ အိတ်. စူ ခဲ့ တီ. န့ ဟဲ့ ဟွတ့် ဇမ် အာခြာဝ် ဒီ တး မှေတ့် ဂေ ဒီ အုဝ်. ဒေါ တီ နီ ဂေ ဒီ မှေတ့် အုဝ်, အီ ဟဲ့ ဘဲန် ဂွန် ဒူအီ. ဂေ ဒီ အာပ် အုဝ် ဒီ ဒူအီ မိုဝ်း မှာပ်.
42 ယိတ့် ဒေါ တီ နီ, တဲး အေ ဟာဝ်. ဒူအီ အီ ဒီ အာပ် အုဝ် ဒီ ရန်ဆူ အုဝ်, အန် ဟဲ့ ဟွတ့် တး.”
43 ဒေါ ကာလာင် ဇဝ် ယေဆူ ဂြုဝ်း တီ, န့ မိုဝ်း အာယူဒတ်, အီ ဘာ့ ခဲင် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ. အန် တး ဇမ် ဒူင် ကွယ် ဂေ. ဂေ ဒူအီ ကိူန် ဟဲ့ တး ရိုမ် ဒူပ် အန်. ဂေ ဂူင့် မာပွါ့ လာင် ဂေ န့ကြွုန်. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဘော ဂေ ဒါ တာင် အီ အိုပ် မိူင်, ဂေ ဟဲ့ တိုယ် ဒူအီ တီ ဘော ဖိုင် ဟာဝ် ဒူင် ကွယ် ဇဝ် ယေဆူ.
44 ဒူအီ အီ ဒီ အာပ် ဇဝ် ယေဆူ ဒီ ဒါ တာင်, အန် ဟဲ့ ကာလာင် အုန် ဒီ ဂေ, “ဒူအီ ပီ ဒီ အုး အုဝ်, ဘေ လုဝ် မှေတ့်. ဟဲ့ ဟွတ့်, တဲး ဘေ တိုယ် အန် ဟာဝ် ဇမ် ဒီ အာတ့် ဒါ တာင် အေ.”
45 ပန် တီ အာယူဒတ် တွိုန် ဝီ ဟာဝ် ဆိူဝ် ဒီ ဇဝ် ယေဆူ တဝ်း, “အိုယ် ဆာရာ.” ဟဲ့ ဟွတ့်, အန် ဝီ အုး ဇဝ် ယေဆူ.
46 အန် ဟဲ့ ဟွတ့် ဘူင် ပါယ် တီ, အူ ဇေန့် ဂေ ဝီ မှေတ့် ပက် ဇဝ် ယေဆူ.
47 ဒေါ အန် တီ န့ မိုဝ်း ဒူအီ အူ ဝီ, အီ ကွယ် ရိုမ် ဒူပ် ဂေ. အန် ဝီ ထွတ် မာပွါ့ လာင် အန်, ဒဲပ် ဝဲန် ဟျုဝ့် ဒဲစေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
48 ဇဝ် ယေဆူ ဝီ တဝ်း, “ဘေ ဟဲ့ တး မှေတ့် အုဝ် ပီ ဘေ မှေတ့် ဒူအီ အီ ယဲတ့် ဒါ ဇူန်. ဘေ ဂူင့် မာပွါ့ လာင် ဂေ န့ကြွုန်, တဲး ဘေ ပွိုန် ဒီ မှေတ့် အုဝ်.
49 ဒွန် ဆီငဲ, ဒွန် ဆီငဲ အုဝ် ဟဲ့ ဒွိုမ် ကွယ် ကာတဲ ဘေ, မာနုဝ် ဒါရာ ဇဝ်ဖြာ ခဲင် ဝဲင် ဟုဝ် ဇဝ်ဖြာ. ဘေ ယီ တူ မှေတ့် အုဝ်. ဒေါ တီ နီ န့ ယီ ဘဲန် တူတ့် ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ.”
50 ဇဝ် ယေဆူ ဟဲ့ ဟွတ့် ကာလာင် ပါယ် တီ, ဒွန် အီ အီ ကွယ် ရိုမ် ဒူပ် အန် ဝီ တဝ်, အာဝ် ဟူ ဒူပ် အန်.
51 န့ ယီ မိုဝ်း ကာညူမ် အူ ဝီ အီ ဟဲ့ ဒူပ် ဇဝ် ယေဆူ. အန် ဟဲ့ ကန် ဟိုပ် အူ ဖိူန်, တူ မိုဝ်း ဒီ စှိုပ် ခြိုင် မာဆေ နာ ခဲင်.
52 ဂေ တဝ်း ဒီ မှေတ့် ဘော အန်. အန် ယီ တဝ် ဟာဝ် ဒုဝ် ဂ့လ. ဂေ ဘော ပွိုန် မီ ဟိုပ် အန် တီ.
53 ဂေ ဟဲ့ ဟွတ့် မှေတ့် ဇဝ် ယေဆူ, ဂေ ဝီ တိုယ် အန် ဟာဝ် ဇမ် ဒူင် ကွယ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘောကာဂ့လျီတ်, ဘော ဂေ ဒါ တာင် အီ အိုပ် မိူင်, ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဟဲ့ တး ကာဇု ဒူင် ကွယ် အန်.
54 အာပေတာရူ ယီ ကွယ် ကာတူင့်, ဟာဝ် ဒူပ် ဂေ, ဇမ် ခဲင် ဝဲင် ဟုဝ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. အန် ကွယ် ရိုမ် ဒူပ် ဂေ ဒူအီ အီ ဘ်ု ဟုဝ် တီ, ဝါတ် ငဝ်.
55 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဘော ဂေ ဒူအီ ဟဝ် အီ ဆုင်ဖျာတ် အာမူ အီ, ဂေ ဝီ လာယ် ဆင်ချာင် မှဝ် ဂေ ဒီ ပါယ် ဒီ ဖျာက် ဇဝ် ယေဆူ, တဲး ဂေ ပွိုန် ဒီ ငဝ်း ဝဲန် အန်. ဂေ ယီ တူ နပ် ပီ ဒီ ပါယ် ဒီ ဖျာက်.
56 န့ ယီ မိုဝ်း ဒူအီ ကိူန်, ဂေ ကာလုဝ် ဒီ ကာလာင် ဆက်ဆေ လွင် ဇဝ် ယေဆူ. ပီ ကာလာင် ဂေ ဘဲန် မျုဝ် ဘဲန် မျုဝ် ယီ တူ ကာဒူပ်.
57 ပန် တီ န့ မိုဝ်း ဒူအီ မင် အီ, ဂေ ကာလုဝ် ဒီ တဝ်း,
58 “ယေ ဟဲ့ ယိုဝ် အန် တဝ်း, ‘ဟုဝ် ဇဝ်ဖြာ တီ မုး ပီ ဘူင် ဒူအီ. အုဝ် ယီ ပျာတ့် ဝဲန် ဟုဝ် ဇဝ်ဖြာ တီ, တဲး န့ လိုဝ် တူတ့်. အူယ် ဆီငဲ အုဝ် ဒီ ဝီ ဆမ် ဟုဝ် ဇဝ်ဖြာ ကာမာယ်, ပီ တူ ဘူင် ဒူအီ.’”
59 ဘော ဂေ ဒူအီ ဘဲန် ဝီ ဘဲန် ဝီ တဝ်း ပါယ် တီ. ဂေ မိူဝ် တူ ပဲ ဒီ ကာလာင်, တဲး လွင် ဒါင် အန် လေး အူ မျုဝ်.
60 ဟဲ့ ဟွတ့်, ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဝီ ယိတ့်, ဝီ ကွယ် ဒီ အာတ့် ဂေ ဒွန် အီ. အန် ဒီမွှတ် ဇဝ် ယေဆူ တဝ်း, “မဲ တူ မိုဝ်း ပီ ဒီ ကာလာင် ဂြုဝ်း မာဆေ.း မာဆေ ပီ ဒီ ဝျီ့ မဲ ဒီ ဂေ ဒူအီ တီ.း”
61 အန် ဟဲ့ ဟွတ့် ကာလာင် ပါယ် တီ, ဇဝ် ယေဆူ ယီ တူ တဝ်း မာဆေ. ပေါ အူ ဇေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဝီ ဒီမွှတ် ဇဝ် ယေဆူ. အန် တဝ်း, “န့ မှာန်, မုး မဲ ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.း ဟဲ့ မှာန်, မုး မဲ ဂွန် ဇဝ်ဖြာ ပီ အိူပ် အေ.း”
62 ဇဝ် ယေဆူ တဝ်း, “ဟဲ့ မှာန်. ဘေ ဒီ ဘော ယိုဝ် ဒူအီ အီ ဟဲ့ ဘဲန် ဂွန် ဒူအီ. အန် ဒီ ဝီ ကွယ် ဘ့လာက် အာအး အန် ဇဝ် အီ မိုဝ်း ပွုန် တာင်. ဘေ ဒီ ဘော ယိုဝ် အန် ကွယ် ခဲင် န့အု, ဝီ တး လူင် ဒဲင် ကာဒါယ်.”
63 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဘော ရူ ကာဆဝ်, ဝီ ကာယာတ့် ဆီတုဝ် တာင် အန်. အန် တဝ်း, “အေ အာဝ် ဟူ မိုဝ်း ဒီ လုဝ် အာဆေ ကာလာင် ဆက်ဆေ လွင် အန်.
64 အေ ဘောကာဂ့လျီတ် ဟဲ့ ဟွတ့် ယိုဝ် ဂြုဝ်း အန်. န့ မုး ဂြုဝ်း ခဲန့် ဇဝ်ဖြာ. မာဆေ ပီ ထာင် ဘေ.း” ပန် တီ ဒွန် အီ တဝ်း, အန် မိုဝ်း မှာပ်, လုဝ် ငဝ်း ယမ် အန်.
65 ဂေ ဟဲ့ ဟွတ့် တဝ်း ပါယ် တီ, န့ မိုဝ်း ဒူအီ မင် အီ, ဂေ စုး ဒီ ပတ့် နာ အန်. ဂေ ဝီ ကာဘိတ် ငါယ် အန်, မး အန်, တာ ကာလိုမ် ဂေ, ဝီ တဝ်း, “တဲး ယေ နပ်, အာဆေ မး မဲ.” ဘော ဂေ ဒူအီ ဘ်ု အန် ဝီ မး ကာဆဝ် အန်.
66 ဒေါ ကွယ် အာပေတာရူ ခဲင် ဝဲင် ဟုဝ် တွိုန်, န့ မိုဝ်း အီဘိုန့် အူ ဝီ, အီ မုး မှာယ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
67 အန် တး ယွတ် အာပေတာရူ, အန် ဘော ယိုဝ် အာပေတာရူ ဝါတ် ငဝ်, အန် ဝီ ယွတ် ဆီချာ တဝ်း, “ဘော မဲ ဟဲ့ ဒွိုမ် ကွယ် ရိုမ် ဒူပ် ဒူအီ အီ တး မိူင် နာဆာရေတ့် တွိုန်, အီ စိူဝ် အာယေဆူ.”
68 အန် ဟဲ့ ဟွတ့် တဝ်း ပါယ် တီ, အာပေတာရူ ဝီ တဝ်း, “အုဝ် တူ နပ် မာဆေ ပီ တဝ်း မဲ.” ဟဲ့ ဟွတ့်, အန် ဝီ လေး ခဲင် ဝဲင်, ဝီ ကွယ် ကာတတ် မာလုဝ်း ဝဲင်. ဒေါ အန် တီ အျီန် မိူဝ် ကာတွုန်.
69 အီဘိုန့် တွိုန် ဝီ ယိုဝ် အန်, ဝီ တဝ်း, ဒီ အီ ဟဝ်, “ဘော အန် ကွယ် ခဲင် ဖိုင် ဂေ.”
70 ပေါ အူ ဇေန့် အာပေတာရူ ဝီ တဝ်း, “န့ တူ မှာန်.” အာဝ် လှေန့် ဂေ ဒူအီ အီ ကွယ် ကာတတ် အန် ဝီ တဝ်း, “ဟဲ့ မှာန်, မဲ မုး ဒူအီ ခဲင် ဖိုင် အန်. မဲ မိူဝ် တး အိူင် ဂါလီလေ.”
71 ဝါယ် အန် တီ အာပေတာရူ ဝီ ဒိူင် ဒုဝ် အန် တဝ်း, “အုဝ် တူ နပ် ဒူအီ ပီ တဝ်း ဘေ.”
72 အန် ဟဲ့ ဟွတ့် ကာလာင် ဂြုဝ်း တီ, အျီန် ဝီ ကာတွုန် ပေါ အူ ဇေန့်. ပန် တီ အာပေတာရူ ဝီ လှုဝ်း ဂြုဝ်း ဇဝ် ယေဆူ ဒေါ ကာလာင် အန်, “အာတ့် ကာတွုန် အျီန် အာ ဇေန့်, မဲ ဟဲ့ ဟွတ့် တဝ်း အူယ် ဇေန့်, မဲ တူ နပ် အုဝ်.” ဒေါ ဝီ လှုဝ်း အန် ဂြုဝ်း တီ, အန် ဝီ လေး နာ ရေတ့်, ဝီ ယာမ်.

MRK 15
1 ပါ ခဲညှာ ဆိန့်ဝး စေဝ်, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင်, ဘော ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒူအီ အီ ဆုင်ဖျာတ် အာမူ အီ, ဂေ ဘောကာဂ့လျီတ် ဟဲ့ လာယ် ဖြူမ်. ဂေ ဝီ ပက် ဒဲ ဇဝ် ယေဆူ, ဝီ တိုယ် အန်, အာပ် အန် ဒီ ဒါ ကာညာ အီ စိူဝ် အာဖီလာတ်, တဲး အန် ဆုင်ဖျာတ်.
2 အာဖီလာတ် ဒီမွှတ် ဇဝ် ယေဆူ. အန် တဝ်း, “ဟဲ့ မှာန် မုး မဲ ခုန်ဒီခမ် အီ အိုပ် ဂေ ဒူအီ ယူဒါ.း” ဇဝ် ယေဆူ ဝီ တဝ်း, “ဟဲ့ မှာန် ပီ တဝ်း မဲ.”
3 ပန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ဝီ ဖျာက် ဇဝ် ယေဆူ တဝ်း, “အန် ဘူင် မှာပ် ဘဲန် မျုဝ် ဘဲန် မျုဝ်.”
4 ပန် တီ အာဖီလာတ် ဝီ ဒီမွှတ် အန် ပေါ အူ ဇေန့် တဝ်း, “မဲ တူ မိုဝ်း ဒီ တဝ်း မာဆေ.း မဲ ယွတ်, ဂေ ဖျာက် မဲ ဘဲန် မျုဝ် ဘဲန် မျုဝ်.”
5 ဇဝ် ယေဆူ ယီ တူ တဝ်း မာဆေ. အာဖီလာတ် မိူဝ် အာမ်.
6 ဒေါ ဘူင် ဂေ ဘ့လွယ် တီ, အာဖီလာတ် မိုဝ်း ဟိတ် အူ မျုဝ်. အန် ခ့ဝါင် တဲး ဂေ ဒူအီ ကိူန် ရဝ်း ဒူအီ အူ ဝီ အီ ကွယ် ခဲင် ကာပိုမ်. ဟဲ့ ဟွတ့်, အန် ဝီ ဘ့လေး ဒူအီ ပီ ရဝ်း ဂေ တီ.
7 ဒေါ အန် တီ န့ မိုဝ်း ဒူအီ အူ ဝီ အီ ကွယ် ခဲင် ကာပိုမ်. အန် စိူဝ် အာဘာရာဘ. အန် ဟဲ့ ဒွိုမ် ကွယ် ရိုမ် ဒူပ် ဒူအီ အီ ဟဲ့ ငဝ်း အာဆာက် အီ ဟဝ် ဒေါ ဘူင် ဂေ ဆီနန် ဆီနိူင်.
8 ဂေ ဒူအီ ကိူန် ဝီ မှာန့်, တဲး အာဖီလာတ် ဒူပ် ဟိတ် တီ.
9 အာဖီလာတ် ဝီ တဝ်း, “ဘေ ဆီ တဲး အုဝ် ဘ့လေး အီ မုး ခုန်ဒီခမ် ဘေ ဒူအီ ယူဒါ နီ.း”
10 အန် တဝ်း ပါယ် တီ, ကူပ် ဟဲ့ နပ် အန်, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ တူ အိုင် ဇဝ် ယေဆူ. ခုဝ်, ဂေ ဟဲ့ အာပ် အန် ဒီ အာဖီလာတ်.
11 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ယီ ကာဆုး ဒူအီ ကိူန် တဲး ဂေ မှာန့်, တဲး အာဖီလာတ် ဘ့လေး အာဘာရာဘ.
12 ပန် တီ အာဖီလာတ် ဝီ တဝ်း, “ဆေ န့ ပါယ် တီ, မာဆေ ပီ ဒီ လုဝ် ဘူင် အုဝ် ဒီ ဒူအီ ဝီ တီ, အီ မုး ခုန်ဒီခမ် ဒူအီ ယူဒါ.း”
13 အူ ဇေန့် ဂေ ဝီ ဒတ် တာင် တဝ်း, “ငဝ်း ဝဲန် အန် ဒဲင် ရွင့် ကာဝဲ့.”
14 အာဖီလာတ် ဝီ တဝ်း, “မာဆေ ပီ ဘူင် အန် နာ တူ မွှိုမ်, အီ ကာအာပ် ယမ်.း” ဂေ ယီ ဒတ် တာင် လွှိုမ် ခါ အာတ့် “ငဝ်း ယမ် အန် ဒဲင် ရွင့် ကာဝဲ့.”
15 အာဖီလာတ် မိူဝ် ဆီ ဘူင် ပီ အိုင် ဂေ ဒူအီ ကိူန်. ခုဝ်, အန် ဘ့လေး အာဘာရာဘ. အန် ဝီ စ်ု ဂေ ဆီဘျြီ့ ဇဝ် ယေဆူ. ဟဲ့ ဟွတ့်, အန် ခ့ဝါင် ဂေ ငဝ်း ယမ် အန် ဒဲင် ရွင့် ကာဝဲ့.
16 ပန် တီ ဂေ ဒါ ဆိုက် ဝီ ဒိုဝ်း ဟာဝ် ဇဝ် ယေဆူ ခဲင် ဟုဝ် အာဖီလာတ် ဒူင် စိူဝ် ဖေထုဝ်ရီ. ဂေ ဝီ ဒဲ့ ကာဇု ဂေ ဒါ ဆိုက် ဘော ဖိုင်.
17 ဂေ ဝီ တဲး ဇဝ် ယေဆူ စှိုပ် ခြိုင် ရေန့် ဂဲ, အီ မုး ခြိုင် ပီ ဒီ တာ ခုန်ဒီခမ်. ဂေ ဒိုဝ်း ယွုန် မာအာတ့်, ဘူင် မင်ဂိုမ်, ဝီ စှိုပ် ဒီ ဂိန့် ဇဝ် ယေဆူ.
18 ဂေ မိူဝ် စုး ဒီ ညိုင်ရာင် ဒီ ရွုး အန် တဝ်း, “အိုယ် မဲ ခုန်ဒီခမ် အီ အိုပ် ဒူအီ ယူဒါ, တဲး မဲ ဂျာမ်ဆာ.”
19 ဂေ ဒိုဝ်း န့ကြွုန်, ဂ့လွက် ဂိန့် အန် ဘဲန် ဇေန့် ဘဲန် ဇေန့်. ဂေ ဘော ပတ့် နာ အန်, ခြိုပ်ခြဝ် ဒီ အာတ့် အန်, ညိုင်ရာင် ဒီ ကြိုပ် အန်.
20 ဂေ ဟဲ့ ဟွတ့် ဘူင် ဇိုဝ် တီ ဒွန် မျုဝ်, ဂေ ဝီ ဘုတ့် ခြိုင် ရေန့် ဂဲ တွိုန်, ဝီ တဲး အန် စှိုပ် ခြိုင် ဘြိမ် အန်. ဟဲ့ ဟွတ့်, ဂေ ဝီ တိုယ် အန် လေး ခဲင် မိူင်, ဟာဝ် ငဝ်း ယမ် အန် ဒဲင် ရွင့် ကာဝဲ့.
21 ဒေါ အန် တီ န့ မိုဝ်း ဒူအီ အူ ဝီ အီ တး ခဲင် မိူင် ကူရေန့်, အန် စိူဝ် အာဆီမူန်. အန် မုး ဂုန့် အာလေဆန်ဒါ ဂါယ် အာရူဖူ. အန် တး ဒီ မာန်, ဟာဝ် ဒူပ် န့တေန့် တွိုန်, တဝ်း ဒီ ဝီ လိုပ် ခဲင် မိူင်. ဂေ စ်ု အန် ဂွတ် ရွင့် ကာဝဲ့ ဒါင် ဇဝ် ယေဆူ.
22 ဂေ တိုယ် ဇဝ် ယေဆူ တဲး အန် ဇမ် ဒူင် စိူဝ် ဂေါလဂုဝ်ထာ. လွင် ဒါင် စိူဝ် တီ မုး, “ဒူင် ကွယ် ကာအာင် ဂိန့် ဒူအီ ယမ်.”
23 ဂေ ဟဲ့ ဟွတ့် ဇမ် ဒူင် တီ, ဂေ ဝီ တဲး ဇဝ် ယေဆူ ဒျီင် အိုမ် ဆာဘျိတ်a ပီ ဟပ် ဂေ ဒဝ် မောရာ. အန် ယီ တူ ဒျီင်.
24 ဂေ ဝီ ဒွက် ဒိုက် အန် ဒီ ရွင့် ကာဝဲ့. ဂေ မိူဝ် လာယ် ကာဒုဝ်, အာဆေ ဒီ ပွိုန် ခြိုင် အန်.
25 ဒေါ ဒိုက် ဂေ ဇဝ် ယေဆူ ဒီ ရွင့်, ဝီ ဆမ် ရွင့် တီ, ဟဲ့ နုဝ့် ဒိမ် နာရီ စေဝ် ညှာ.
26 ဂေ ဝီ ဒဲမ် အုန် လွင် ပီ လုတ့် အန် ဒီ ဘဲန်, ဒိုက် ဒဲင် ဂိန့် အန်. န့ တဝ်း, “အန် မုး ခုန်ဒီခမ် အီ အိုပ် ဒူအီ ယူဒါ.”
27 န့ ဘော မိုဝ်း ဒါ ဇူန် အာ ဝီ. ဂေ ဟဲ့ ဒိုက် ဘော ဂါယ် ဒီ ရွင့် ဂါယ်, အူ ဝီ ဘ့လာက် အာအး, ပေါ အူ ဝီ ဘ့လာက် အာဂ ဇဝ် ယေဆူ, တဲး ဘော ဂါယ် ယမ် ရိုမ် ဒူပ် အန်.
28 ပါယ် တီ န့ ဟဲ့ ဘဲန် ပီ ဒဲမ် ခဲင် ဘပ် ဇဝ်ဖြာ အီ တဝ်း, “ဂေ ဒူအီ ဟဲ့ တဝ်း, အန် ကွယ် ခဲင် ဖိုင် ဂေ ဒူအီ အီ ဘူင် မှာပ်.”b
29 န့ ယီ မိုဝ်း ဂေ ဒူအီ အီ တး ကာလုဝ်း ဒူင် တီ. ဂေ ဘော ယိုဝ် ဇဝ် ယေဆူ ဒိုက် ဒီ ရွင့် ကာဝဲ့, ဂေ ဝီ တဝ်း ဂြုဝ်း တူ မွှိုမ် ဒီ အန်. ဂေ မာဝတ် ဂိန့် ဂေ, ဝီ တဝ်း, “မဲ ဟဲ့ တဝ်း ဒီ ဘူင် တဲး ဟုဝ် ဇဝ်ဖြာ ကာပျာတ့် လိုဝ်. အာဒါ အူယ် ဆီငဲ မဲ ပီ ဒီ ဝီ ဆမ် တဲး န့ ဟွတ့်.
30 ဒေါ တီ နီ, လေး လူင် ဒဲင် ရွင့် တီ, ဝီ ချွတ် အဲ အာဆာက် မဲ.”
31 ပါယ် တီ, ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဝီ ကာညး အန်. ဂေ ဝီ လာယ် ကာလာင် ကာတဲ ဂေ, “အန် ဟဲ့ ချွတ် အီ ဟဝ်. အန် ယီ တူ ပဲ ဒီ ချွတ် ဒုဝ် ဘြိမ် အန်.
32 ဆေ အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ဘော ဆေ အန် မုး ခုန်ဒီခမ် ဒူအီ အီဆာရေလ, တဲး အန် လူင် ဒဲင် ရွင့် နီ, တဲး အေ ယိုဝ် ပွုန် အန်, တဲး အေ ညှိုမ် အန်.” ဘော ဂါယ် အာ ဝီ အီ ဒိုက် ဒီ ရွင့် ဒီ ခူပ် အန်, ဂါယ် မိူဝ် တဝ်း ဂြုဝ်း တူ မွှိုမ် ဒီ အန်.
33 ဘော ဇမ် ကာတဲ ဆီငဲ, န့ ဘော အပ် ဝွင့် ခဲင် မိူင် ဘော မိူင် အာဒါ အူယ် နာရီ.
34 ဘော ဇမ် ဝါယ် ဆီငဲ ကာတဲ အူယ် နာရီ, ဇဝ် ယေဆူ ဒတ် တာင်. အန် တဝ်း, “အေလီ အေလီ လာမာ ဆာဘာထာနီ.” လွင် ဒါင် အန် တီ လေး, “မဲ ဇဝ်ဖြာ အုဝ်, မဲ ဇဝ်ဖြာ အုဝ်, မှဝ် န့ ပါယ် ပီ ဝဲန် မဲ ဒီ အုဝ်.း”
35 န့ ယီ မိုဝ်း ဒူအီ မင် အီ, ဂေ ကွယ် ကာတတ် အန်. ဒေါ ယိုဝ် ဂေ ဂြုဝ်း အန် တီ, ဂေ တဝ်း, “ဘေ ထူမ်, အန် ဒဲ့ အာအေလီယ တွိုန်.”
36 ဒူအီ အူ ဝီ ဝီ ကာဘ့လဲပ်, စိုပ် ဒိး အိုမ် ခဲင် အိုမ် ပြာင်, ဘ့လေး ဒဲင် န့ကြွုန်, စုဝ့် တဲး ဇဝ် ယေဆူ ပွိုန် ဒီ ညွှတ် ဒျီင်. အန် ဘော တဝ်း, “တဲး အန် ကွယ် ပါယ် တီ, တဲး အေ ယွတ်, ယုဝ် အာအေလီယ တွိုန် ဒီ တး, စွယ် အန် လူင်.”
37 ဇဝ် ယေဆူ မိူဝ် ဟဲ့ ဟွတ့် ဒတ် တာင်, ဖွိုမ် အန် ဘော တူတ့်.
38 ဒေါ အန် တီ န့ မုး ဘိက် ဂွင့် အီ ဘဲန် ရဲင်, အီ ကွယ် ခဲင် ဟုဝ် ဇဝ်ဖြာ, န့ ဘော ကာယာတ့် ရာင် အန်, စုး နာ ဒဲင်, လူင် ဇမ် အီ ခြိုမ်.
39 ဒါ ဘုဝ် အီ အိုပ် ဒါ ဆိုက် အူ မာယဝ်း တွိုန် ယီ ကွယ် ဒီ အာတ့် ရွင့် ကာဝဲ့ ဇဝ် ယေဆူ. အန် ယိုဝ် ဒေါ ယမ် ဇဝ် ယေဆူ, အန် ဝီ တဝ်း, “ဟဲ့ မှာန်, ဟဲ့ မုး, ဒူအီ နီ မုး ဂွန် ဇဝ်ဖြာ.”
40 န့ ဘော မိုဝ်း အီဘိုန့် မင် အီ, ဂေ ဟဲ့ ကွယ် နာ ကာတူင့်, ယွတ် တူတ့် ဒွန် မျုဝ်. န့ မုး ဘော နာင် မာရီ အီ တး မိူင် မာက်ဒါလာ ဘော နာင် ဆာလုဝ်မေ, ဘော နာင် မာရီ အီ မုး မာ အာယာကူပ် ဝီ တျီ့ ဂါယ် အာယုဝ်ဆေ.
41 ဂေ အီဘိုန့် တီ, ဂေ ဟဲ့ ဒူပ် ဇဝ် ယေဆူ ခဲင် အိူင် ဂါလီလေ. ဂေ ဟဲ့ လိုမ်လာ အန်. ဘော အီဘိုန့် ကိူန်, ဂေ အီ ဟဲ့ တး ဒူပ် ဇဝ် ယေဆူ ဒေါ ဟာဝ် အန် မိူင် ယေရူဆာလဲမ်, ဂေ ဟဲ့ ကွယ် ယွတ် ဒေါ ယမ် အန်.
42 ဒေါ ယမ် ဇဝ် ယေဆူ မုး ဆီငဲ အာတ့် ဆီငဲ ဒီလှဝ်. န့ မုး ဆီငဲ ရဲန် ဂေ ဘ့လွယ်.c
43 ဆီငဲ အန် တီ ဘာ ဒီ အပ်, ဒူအီ အူ ဝီ အီ စိူဝ် အာယုဝ်ဆဲပ် ဟာဝ် ဒူင် ကွယ် အာဖီလာတ်. အာယုဝ်ဆဲပ် တီ တး မိူင် အေရီမာထီ. အန် မုး ဒါ တာင် ခဲင် ဖိုင် ဂေ ဒူအီ အီ ဆုင်ဖျာတ် အာမူ အီ. အန် ဟဲ့ နှဝ့် အာခြာဝ် ဒီ တး ဇဝ်ဖြာ အိုပ် ကာဒါယ်. ဒူအီ ဝီ တီ တူ ယုဝ် မာဆေ. အန် ဟာဝ် ဒူင် ကွယ် အာဖီလာတ်, မှာန့် ဒီ ဒိုဝ်း လူင် ဒုဝ် ဘူင့် ဇဝ် ယေဆူ ဒဲင် ရွင့်.
44 ဒေါ ယိုဝ် အာဖီလာတ် လွင် ဇဝ် ယေဆူ ဟဲ့ စေဝ် ယမ်, အန် မိူဝ် အာမ်. အန် ဝီ ဒဲ့ ဒါ ဘုဝ် အီ အိုပ် ဒါ ဆိုက် အူ မာယဝ်း, ဒီမွှတ် အန်, တဲး အန် နပ် ဆီချာ လွင် ဇဝ် ယေဆူ ဟဲ့ ဟွတ့် ယမ်.
45 ဒါ ဘုဝ် တီ ဝီ တဝ်း, “ဟဲ့ မှာန်, ဟဲ့ မုး, အန် ဟဲ့ ဟွတ့် ယမ်.” ပန် တီ အာဖီလာတ် ဝီ ခ့ဝါင် အာယုဝ်ဆဲပ် ဒိုဝ်း လူင် ဒုဝ် ဘူင့် ဇဝ် ယေဆူ.
46 ဝါယ် အန် တီ အာယုဝ်ဆဲပ် ဝီ စိုဝ်း ဘိက် ကာတမ် လုယ်, ဝီ ဒိုဝ်း ဒုဝ် ဘူင့် ဇဝ် ယေဆူ လေး ဒဲင် ရွင့်. အန် ဝီ ကာဘန် ဘိက် ကာတမ် လုယ် ဒီ ဒုဝ် ဘူင့် ဇဝ် ယေဆူ. ဟဲ့ ဟွတ့်, အန် ဝီ ဘ့လေး ခဲင် ကာဒဝ် ဘာရေဝ်. ကာဒဝ် ဘာရေဝ် တီ မုး ပီ ဂိုဝ်း ဒူအီ ခဲင် ဒါအာင် မာဝ်. ဟဲ့ ဟွတ့်, အန် ဝီ ဒိုဝ်း မာဝ် တာင် ဘ့လေး နာ အာတ့် မာလုဝ်း ကာဒဝ် ဘာရေဝ်, တဲး န့ ကာဘိတ်.
47 နာင် မာရီ အီ တး မိူင် မာက်ဒါလာ ဘော နာင် မာရီ အီ မုး မာ အာယုဝ်ဆေ, ဂါယ် ယွတ် ဆီချာ ဒူင် ပီ ဘ့လေး ဂေ ဒုဝ် ဘူင့် ဇဝ် ယေဆူ.

MRK 16
1 ဆီငဲ ဒီလှဝ် ဟဲ့ ဟွတ့် ပွုန်, နာင် မာရီ အီ တး မိူင် မာက်ဒါလာ ဘော နာင် မာရီ အီ မုး မာ အာယာကူပ် ဘော နာင် ဆာလုဝ်မေ, ဂေ ဟာဝ် စိုဝ်း ဆီနမ် အုး ငှုန်, တဲး ဂေ ပွိုန် ဒီ ဟာဝ် ဖဝ်း ဒီ ဒုဝ် ဘူင့် ဇဝ် ယေဆူ.
2 ဘော ဇမ် ဆီငဲ ဝါယ် ဆီငဲ ဒီလှဝ်, ဂေ ဟဲ့ စေဝ် ယိတ့်, ဟာဝ် ဒူင် ကွယ် ကာဒဝ် ဘာရေဝ်.
3 ဒေါ ဟာဝ် ဂေ, ဂေ ဝီ လာယ် ကာလာင် တဝ်း, “အာဆေ ဒီ ဇုန် ဝဲန် မာဝ် တာင် အီ ကွယ် ဒီ အာတ့် မာလုဝ်း ကာဒဝ် ဘာရေဝ်.း”
4 ဂေ ဘော ယွတ် ဟာဝ် ဒီ ကာဒဝ် ဘာရေဝ်, ဂေ ဘော ယိုဝ် မာဝ် တာင် တွိုန် ဟဲ့ ဝီ ကွယ် ဒီ ခူပ် မာလုဝ်း.
5 ဂေ ဘော လိုပ် ခဲင် ကာဒဝ် ဘာရေဝ်, ဂေ ဝီ ယိုဝ် ကာညူမ် အီ ဟဲ့ စှိုပ် ခြိုင် လုယ်. အန် ကွယ် ဘ့လာက် အာအး. ဂေ ဝီ ကာစွာ အန်.
6 ဒူအီ တီ တဝ်း, “ကွဲ့ ကာစွာ, အာယေဆူ အီ တး မိူင် နာဆာရေတ့် ပီ တး ဟြေတ့် ဘေ တီ, အန် ဟဲ့ ယမ် ဒဲင် ရွင့် ကာဝဲ့. အန် ဟဲ့ ဝီ ယိတ့် ဝီ အိမ်. အန် တူ ကွယ် ဒီ နီ. တဲး ဘေ ယွတ် ဒူင် ပီ ဒွိုမ် ဘ့လေး အုန် ဂေ ဒုဝ် ဘူင့် အန်.
7 ဘေ ယီ လုဝ် ဟာဝ်, ကာလာင် ဒီ ဒီဘဲ အန်, တဲး ဘော အာပေတာရူ နပ်. ဘေ လုဝ် တဝ်း, ‘ဇဝ် ယေဆူ ဒီ ယဲတ့် ဒီ အာတ့် ဘေ ခဲင် အိူင် ဂါလီလေ. ဆေ ဘေ ဟာဝ် ဒီ အိူင် ဂါလီလေ, ဘေ ဒီ ဘော ယိုဝ် အန်, တဲး န့ ပီ ပီ ဒွိုမ် ကာလာင် အန် ဒီ ဘေ.’”
8 ပန် တီ အီဘိုန့် ဂေ တီ မိူဝ် ဒီယုး ဒီယေန့်, ဝီ လေး တဝ် ခဲင် ကာဒဝ် ဘာရေဝ်. ဂေ ယီ တူ တဝ်း မာဆေ ဒီ အီ ဟဝ်. ခုဝ်, ဂေ ယုဝ် ကာဆဝ်.
9 ဒေါ ဇမ် ဆီငဲ ဝါယ် ဆီငဲ ဒီလှဝ်, ဇဝ် ယေဆူ ဟဲ့ ဝီ ယိတ့် ဝီ အိမ်. ဝါယ် အန် တီ အူ ဆိန့် ဒေါ ဂုဝ် အန်, အန် ကာပ့လုး ဒီ နာင် မာရီ အီ တး မိူင် မာက်ဒါလာ. ဇဝ် ယေဆူ ဟဲ့ ဒွိုမ် ဆုတ့် ကာနမ် ဘူ ဒုဝ် လေး ခဲင် ဒုဝ် အန်.
10 နာင် မာရီ တီ ဟဲ့ ဟွတ့် ယိုဝ် ဇဝ် ယေဆူ, အန် ဝီ လေး ဒူင် ကွယ် အန်, ဝီ ဟာဝ် ကာလာင် ဒီ ဒူအီ ဟဝ်, အီ ဟဲ့ ဒွိုမ် ဒူပ် ဇဝ် ယေဆူ. ဂေ ဟဲ့ က့လိုဝ် ဘော ယာမ်.
11 ဂေ ဟဲ့ ဟွတ့် ယိုဝ် လွင် ဇဝ် ယေဆူ ဟဲ့ ဝီ ယိတ့် ဝီ အိမ်, ဂေ ဟဲ့ နပ် ဘော လွင် နာင် မာရီ ဟဲ့ ယိုဝ် အန်, ဂေ ယီ တူ ညှိုမ် ဂြုဝ်း နာင် မာရီ တီ.
12 ဝါယ် အန် တီ ဇဝ် ယေဆူ ဝီ ကာပ့လုး ဒီ ဒီဘဲ အာ ဝီ ဒေါ ဟာဝ် ဂါယ် ဒူပ် န့တေန့် နာ ရေတ့် မိူင်. အာရိုပ် အန် ယီ တူ ပီ ဘြိမ်.
13 ဂါယ် အာ ဝီ ဟဲ့ ဟွတ့် ယိုဝ် အန်, ဂါယ် ဝီ ဝေန့် အူ ဇေန့် ကာလာင် ဒီ ဂေ အီ ကွယ် နာ ပန်. ဘော ဂြုဝ်း ဂါယ် အာ ဝီ တီ, ဂေ တူ ညှိုမ်.
14 ဟဲ့ ဟွတ့် ပန် တီ ဇဝ် ယေဆူ ဝီ ကာပ့လုး ဒီ ဒီဘဲ အန် ဂိုဝ် ဒီ အူ ဝီ တွိုန်. အန် ဝီ အေး ဂေ ကူပ် တူ ညှိုမ် ဂေ, ကူပ် တဝ်း ဂေ, ဂြုဝ်း ဒူအီ ဟဝ် အီ ဟဲ့ ယိုဝ် အန်, န့ တူ မှာန်.
15 အန် ဝီ တဝ်း ဒီ ဂေ, “ဘေ လုဝ် ဟာဝ် ဒွန် နာ ဒွန် ပ့လုဝ့် ဒဲင် ကာဒါယ်. ဘေ လုဝ် ကာလာင် ဂြုဝ်း တဲး နဝ်း ဒူအီ ဒါခိုယ်, တဲး ဒွန် အီ နပ် ဒီ ထူမ်.
16 အာဆေ ညှိုမ် ဂြုဝ်း တီ ဘော ခမ် ဒီ စိုပ် ခဲင် အိုမ်, ဇဝ်ဖြာ ဒီ ချွတ် ဂေ ဒွန် အီ. ဂေ အီ တူ ညှိုမ်, ဂေ ယီ လုဝ် ခမ် မှာပ် ဂေ.
17 ဂေ အီ ညှိုမ် အုဝ်, ဂေ ဒီ ပွိုန် ဒီ ဘျ ပွုန် အုဝ်. ဂေ ဒီ ဒိုဝ်း ပွုန် အုဝ် ဝီ ဆုတ့် ကာနမ် လေး ခဲင် ဒုဝ် ဘူင့် ဒူအီ. ဂေ ဒီ ကာလာင် ဂြုဝ်း ပီ တူ ဒွိုမ် နပ် ဂေ.
18 ဆေ ဂေ ဘော တာ ပါ မာဟန့် ဘော တာ ဒျီင် ဆီနမ် ကာပူ, န့ တူ ပါယ် မှဝ် ဒီ ဂေ. ဂေ ဒီ ဘော ဒါင် ဒဲ ဂေ ဒဲင် ဒုဝ် ဒူအီ ဆဝ်, တဲး ဂေ ဝီ ကဲန်.”
19 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဂေ ဒီဘဲ အန်, အန် ဝီ ဟုဝ့် ဂါင်ဟြာဝ်, ဝီ ကွယ် ဘ့လာက် အာအး ဇဝ်ဖြာ.
20 ဝါယ် အန် တီ ဂေ ဒီဘဲ ဇဝ် ယေဆူ ဝီ ဟာဝ် ကာလာင် ဒွန် နာ ဒွန် ပ့လုဝ့် လွင် ဇဝ် ယေဆူ. ဇဝ်ဖြာ မိူဝ် ကွယ် ရိုမ် ဒူပ် ဂေ, ဝီ တဲး ဂေ ဘျ ပွုန် ဇဝ်ဖြာ, ဘူင် နာ မွှိုမ် အာမ် ကာဆဝ်, တဲး အီ နပ်, ဂြုဝ်း ပီ ကာလာင် ဂေ ဟဲ့ မှာန် ဟဲ့ မုး.a

LUK 1
1 ဘပ် နီ မုး ပီ ဒဲမ် အုဝ် အာလူကာ အာဒါ မဲ အာထေအုဝ်ဖီလုဝ် အီ မုး ပီ ရုဝ်ဆေ ဒူအီ ဒွန် အီ. န့ ဟဲ့ မိုဝ်း ဘဲန် ဝီ ဘဲန် ဝီ, အီ ဟဲ့ ဂျုဝ်ဂျာ ဒီ ဒဲမ် အုန် ဒွန် မျုဝ် လွင် ပဲ့ ဟဲ့ ဘူင် ဇဝ် ယေဆူ ကာတဲ ယေ နီ.
2 ဂေ ဒူအီ တီ ဟဲ့ ဒဲမ် ဟာဝ် လွင် ပဲ့ ဟဲ့ ထူမ် ယေ ဒီ ဂေ အီ ဟဝ် ဘော လွင် ပဲ့ ဟဲ့ ယိုဝ် ယေ ဒီ ငါယ် ယေ ဒွန် မျုဝ်. ဂေ ဟဲ့ ဒဲမ် လွင် ပီ ယိုဝ် ဂေ တီ ဆိန့် ဒေါ ဂုဝ် အန်, တဲး အေ နပ်.
3 ခုဝ် အန်, ဘော အုဝ် ဟဲ့ ဒီမွှတ် တူတ့် ဒွန် မျုဝ်, တဲး အုဝ် နပ် အီ ပါယ် အူ ဆိန့် ဒေါ ဂုဝ် အန် ကော ဇမ် ကာဒဲ့ အန်. အုဝ် မိူဝ် ဟဲ့ ဒဲမ် အုန် တဲး န့ လာယ် ဒါမ်, တဲး ဘော မဲ နပ် ဆီချာ.
4 အုဝ် ဟဲ့ ဒဲမ် ဘပ် နီ, တဲး မဲ နပ် အီ မှာန် လွင် ဒွန် မျုဝ် ပီ ဒွိုမ် ကာလာင် ဒူအီ ဒီ မဲ.
5 ဒေါ ကွယ် ခုန်ဒီခမ် အာဟေရူတ် ခဲင် အိူင် ယူဒါ, န့ မိုဝ်း ဒူအီ အီ လှူ ဒီ ဇဝ်ဖြာ အူ ဝီ. အန် စိူဝ် အာဆာခါရာ. အန် မုး ဒူအီ အီ ဘူင် ဂါန် ခဲင် ဟုဝ် ဇဝ်ဖြာ. အန် ဘူင် ရိုမ် ဂါန် ဒူပ် ဖိုင် ဂေ ဒူအီ အီ လှူ ဒီ ဇဝ်ဖြာ ပီ အိုပ် အာဖီယ. အီဘိုန့် အန် စိူဝ် နာင် အေလီဆာဘေတ်. အန် ဘော မုး လှုက်လှာန် ဒါ အာရူန်.
6 ဒူအီ ဂါယ် တီ မုး ဒူအီ မွှိုမ် ဒီ အာတ့် ဇဝ်ဖြာ. ဂါယ် မိူဝ် ဘူင် ဒွန် မျုဝ် ပီ ဒမ် အုန် ဇဝ်ဖြာ. ဂါယ် ဒူပ် ဆီချာ ဒါရာ ဇဝ်ဖြာ. အာဝ် မိုဝ်း နာ တူ မွှိုမ် မာဆေ ပီ ပွိုန် ကာလာင် အီ ဟဝ် လွင် ဂါယ်.
7 ဒူအီ ဂါယ် တီ ယီ တူ မိုဝ်း ဂွန်. နာင် အေလီဆာဘေတ် မုး ဒူအီ မှန်. ဂါယ် မိူဝ် ဟဲ့ ဟွတ့် ကတ်.
8 အူ ဆီငဲ ဟဲ့ ဇမ် အာခြာဝ် ဒီ လုဝ် ဘူင် ဖိုင် အာဆာခါရာ ဂါန် ခဲင် ဟုဝ် ဇဝ်ဖြာ.
9 ဂေ ဟဲ့ ဒူပ် ဟိတ် ဂေ, ကာတာမ် ရဝ်း ဒူအီ အီ ဒီ လုဝ် လှူ ဆီနမ် အုး ငှုန် ဒီ ဇဝ်ဖြာ. န့ မုး အာဆာခါရာ အီ ဟဲ့ ပွိုန်. ခုဝ်, အန် မိူဝ် ဟဲ့ လိုပ် နာ ခဲင် ဟုဝ် ဇဝ်ဖြာ.
10 ဒေါ ကွယ် အန် လှူ ဆီနမ် အုး ငှုန် ဒီ ဇဝ်ဖြာ, ဂေ ဒူအီ ဟဝ် ဂေ ဘော ဖိုင် ကွယ် နာ ရေတ့်, ဆာခိုဝ် နှဝ့် အန်.
11 ဒေါ အန် တီ အာဆာခါရာ ဝီ ယိုဝ် အာမူ အာမာတ် ဇဝ်ဖြာ ကာပ့လုး ဒီ အာတ့် အန်, ကွယ် ဘ့လာက် အာအး ကာစှူင့် လှူ ဆီနမ် အုး ငှုန် ဒီ ဇဝ်ဖြာ.
12 ဒေါ ယိုဝ် အာဆာခါရာ အာမူ အာမာတ် ဇဝ်ဖြာ တီ, အန် မိူဝ် ကာစွာ. အန် ဘော ယုဝ် ကာဆဝ်.
13 အာမူ အာမာတ် ဇဝ်ဖြာ တဝ်း ဒီ အန်, “အိုယ် အာဆာခါရာ, ကွဲ့ ယုဝ်. ဇဝ်ဖြာ ဟဲ့ ထူမ် ဂြုဝ်း ပီ ဆာခိုဝ် မဲ. နာင် အေလီဆာဘေတ်, အီ မုး အီဘိုန့် မဲ, အန် ဒီ မိုဝ်း ဂွန် အီမာယ် ဒွါ ဒီ မဲ. မဲ လုဝ် တဲး အန် စိူဝ် အာယောဟာန်.
14 ပန် အန် တီ, မဲ ဒီ ဒါခိုယ် ကာဆဝ် ကူပ် အန်. ဘော ဂေ အီ ဟဝ်, ဂေ ကိူန် ဒီ မိုဝ်း နဝ်း ဒါခိုယ် လွင် အန် တီ.
15 ဂွန် မဲ တီ, အန် ဒီ ဘဲန် ဒါ တာင် ဒီ အာတ့် ဇဝ်ဖြာ. အန် တူ ဒျီင် အိုမ် ဆာဘျိတ်a ဘော အိုမ် ပဝ်း ဒွန် မျုဝ်. အူ ဆိန့် ဒေါ ဒဲ အန် ဘာဒိက် ဆန်ထေ, နဝ်း ဖွိုမ် ဇဝ်ဖြာ ဒီ ကွယ် နုဝ့် ခဲင် နဝ်း အန်.
16 အန် ဒီ တဲး ဂေ ဒူအီ အီဆာရေလ ကာပ့လုတ် နဝ်း, တဲး ဂေ ဝီ ဒူပ် ဇဝ်ဖြာ.
17 အန် ဒီ လေး ဟာဝ် ဒီ အာတ့် ဇဝ် ယေဆူ. အန် ဒီ မိုဝ်း ပွုန် ဇဝ်ဖြာ ဘော နဝ်း ဖွိုမ် ဇဝ်ဖြာ, တဲး န့ ပီ အာအေလီယ တွိုန်. အန် ဒီ တဲး ဂုန့် ဂါယ် ဂွန် ဒူအီ ဝီ လာယ် ရွက့်, ဝီ လာယ် ကာလဝ့်. အန် မိူဝ် ဒီ တဲး ဂေ ဒူအီ အီ တူ ထူမ် ဂြုဝ်း ဇဝ်ဖြာ ဝီ ကာပ့လုတ် နဝ်း, တဲး ဂေ ဝီ ဒူပ် အာငျာန် ဘွတ် ဘော ပွိုန် နဝ်း မှာန်, နဝ်း မွှိုမ်. ပါယ် တီ အန် ဒီ တဲး ဒူအီ မ့ပြာယ် နဝ်း ဂေ, တဲး ဂေ ပွိုန် ဒီ ဒူပ် ဇဝ်ဖြာ.”
18 အာမူ အာမာတ် ဇဝ်ဖြာ တွိုန် ဟဲ့ ဟွတ့် တဝ်း ပါယ် တီ, အာဆာခါရာ ဝီ တဝ်း ဒီ အန်, “မှဝ် အုဝ် ဒီ ပါယ် ဒီ နပ် ဆီချာ, ယုဝ် ပီ တဝ်း မဲ ဟဲ့ မှာန်.း အုဝ် ဟဲ့ ကတ် ကာဆဝ်. ဘော အီဘိုန့် အုဝ် ဟဲ့ ကတ်.”
19 အန် ဟဲ့ ဟွတ့် တဝ်း ပါယ် တီ, အာမူ အာမာတ် ဇဝ်ဖြာ ဝီ တဝ်း, “အုဝ် မုး အာကာပြီအေန်, အီ ဘူင် ဂါန် ဇဝ်ဖြာ. ဇဝ်ဖြာ ဟဲ့ တိုယ် အုဝ် တဲး အုဝ် ကာလာင် ဒီ မဲ. အန် ဟဲ့ တဲး အုဝ် ကာလာင် အာမျုဝ် အီ ဒွါ နဝ်း ဒါခိုယ် ဒီ မဲ.
20 အူ ဆီငဲ, မဲ ဒီ မိုဝ်း ဂွန် ပီ ပီ ဒွိုမ် တဝ်း အုဝ် ဒီ မဲ. ကူပ် တူ ညှိုမ် မဲ ဂြုဝ်း ပီ ကာလာင် အုဝ် ဒီ မဲ, အူ ဆိန့် ဒေါ တီ နီ ကော ဒီ ဝီ ဇမ် အာခြာဝ် တဝ်း အုဝ် ဒီ မဲ, မဲ တူ ဝီ ပွိုန် ကာလာင် ဂြုဝ်း.”
21 ဒေါ ကာလာင် အာမူ အာမာတ် ဇဝ်ဖြာ ပါယ် တီ, ဂေ အီ ဟဝ် ကွယ် နာ ရေတ့်, နှဝ့် အာဆာခါရာ. ဂေ အာမ် လွင် ကွယ် လှေန့် ကာဆဝ် အန် ခဲင် ဟုဝ် ဇဝ်ဖြာ.
22 ဒေါ ဝီ လေး အန်, အန် တူ ပွိုန် ကာလာင် ဂြုဝ်း. ဂေ ဒူအီ ကိူန် နပ်, အန် ဟဲ့ ယိုဝ် အီ မွှိုမ် အာမ် ခဲင် ဟုဝ် ဇဝ်ဖြာ. အာဆာခါရာ ဘော ထေဝ် ဒီ နှဲ ဒီ ဂေ တာ ဒဲ ဂါယ် ပ့လဝ် အန်, အန် ယီ တူ ပွိုန် ကာလာင် ဂြုဝ်း မာဆေ.
23 ဝါယ် ဟဲ့ ဟွတ့် ဘူင် အန် ဂါန် ခဲင် ဟုဝ် ဇဝ်ဖြာ, အန် ဝီ ဝေန့် ဒီ ကာင် အန်.
24 ပန် တီ နာင် အေလီဆာဘေတ်, အီ မုး အီဘိုန့် အန်, အန် ဒဲ ဘာဒိက် ဆန်ထေ. အာဒါ ဖန် မာဂျီန် အန် တူ လေး ဟာဝ် ခဲင် ကာင် အန် ဒေါ မှဝ်.
25 အန် တဝ်း, “ဒေါ တီ နီ ဇဝ်ဖြာ ဟဲ့ စွယ် အုဝ်. ပီ လုဝ် ဆာယ် အုဝ် ဒီ ဒူအီ ဟဲ့ ဟွတ့် တူတ့်. ဇဝ်ဖြာ ဟဲ့ ဟွတ့် ဒိုဝ်း ဝဲန်.”
26 ဝါယ် ဟဲ့ ဒဲ နာင် အေလီဆာဘေတ် ဘာဒိက် ဆန်ထေ အာဒါ ဒဝ် မာဂျီန်, ဇဝ်ဖြာ ဝီ တိုယ် အာမူ အာမာတ် အန် အီ စိူဝ် အာကာပြီအေန် ဟာဝ် ဇမ် မိူင် နာဆာရေတ့် ခဲင် အိူင် ဂါလီလေ.
27 ခဲင် မိူင် တီ, န့ မိုဝ်း ဒီဘျာ အူ ဝီ. အန် ဟဲ့ ဟွတ့် လာယ် ဘဲန် အူ ပါဝ် ဒီ ကာညူမ် အူ ဝီ, အီ မုး လှုက်လှာန် ခုန်ဒီခမ် အာဒါဝိတ်. ကာညူမ် တီ, အန် စိူဝ် အာယုဝ်ဆဲပ်. ဒီဘျာ တီ စိူဝ် နာင် မာရီ.
28 အာမူ အာမာတ် ဇဝ်ဖြာ ဟဲ့ တး ကာပ့လုး ဒီ နာင် မာရီ တီ. အန် တဝ်း, “အိုယ်, နာင် မာရီ, တဲး နဝ်း မဲ ဒါခိုယ်. ဇဝ်ဖြာ ဟဲ့ ကွယ် ရိုမ် ဒူပ် မဲ.”
29 နာင် မာရီ ကာစွာ ကူပ် ပီ တဝ်း အာမူ အာမာတ် ဇဝ်ဖြာ တီ ဒီ အန်. အန် မိူဝ် ဇေန့်ဇာ ခဲင် နဝ်း, တူ နပ် ပီ ဒီ မုး လွင် ဒါင် အန်.
30 အာမူ အာမာတ် ဇဝ်ဖြာ ဝီ တဝ်း ဒီ အန်, “အိုယ် နာင် မာရီ, ကွဲ့ ယုဝ်. ဇဝ်ဖြာ ဟဲ့ ဂေဇူ မဲ.
31 မဲ ဒီ ဒဲ ဘာဒိက် ဆန်ထေ. မဲ ဒီ မိုဝ်း ဂွန် အီမာယ် အူ ဝီ. မဲ ဒီ တဲး အန် စိူဝ် အာယေဆူ.
32 အန် ဒီ ဘဲန် ဒါ တာင်. ဒူအီ ဟဝ် ဒီ တဝ်း, အန် မုး ဂွန် ဇဝ်ဖြာ, ဇဝ်ဖြာ အီ တာင် လွှိုမ် တူတ့်. ဇဝ်ဖြာ, အီ မုး ဒါ ကာညာ အီ အိုပ် အေ, အန် ဒီ တဲး အန် ဘဲန် ခုန်ဒီခမ် အီ ပီ ခုန်ဒီခမ် အာဒါဝိတ် အီ မုး ဂုန့် ဒင် ဘေ ဒေါ မွိုန်.
33 အန် ဒီ ဘဲန် ခုန်ဒီခမ် အီ အိုပ် ဂေ လှုက်လှာန် အာကူပ်. မိူင် ပီ အိုပ် အန်, န့ ဒီ ကွယ် ဆေဆေ, တူ နပ် ဒီ တူတ့်.”
34 နာင် မာရီ ဝီ တဝ်း ဒီ အာမူ အာမာတ် ဇဝ်ဖြာ, “အုဝ် ဆီ မုး ဒီဘျာ. ပီ တဝ်း မဲ ဒွန် မျုဝ် ဇိုဝ် တီ, မှဝ် န့ ဒီ ပါယ် ဒီ ဘဲန်.း”
35 အာမူ အာမာတ် ဇဝ်ဖြာ ဝီ တဝ်း, “နဝ်း ဖွိုမ် ဇဝ်ဖြာ ဒီ တး ကွယ် ဒီ မဲ. ပွုန် ဇဝ်ဖြာ အီ တာင် လွှိုမ် တူတ့် ဒီ တး ပ့လိုက် မဲ. ဂေ အီ ဟဝ် ဒီ ကာလာင် လွင် ဂွန် မဲ တီ, အန် မုး ဂွန် ဇဝ်ဖြာ.
36 ယွတ် ဝေါဝဲ မဲ, အီ စိူဝ် နာင် အေလီဆာဘေတ်. ဂေ အီ ဟဝ် ဟဲ့ တဝ်း, အန် တူ နပ် ဒီ မိုဝ်း ဂွန်. အန် မိူဝ် ဟဲ့ ကတ်. ဒေါ တီ နီ အန် ယီ ဟဲ့ ဒဲ ဘာဒိက် ဆန်ထေ, ဟဲ့ နုဝ့် ဒဝ် မာဂျီန်.
37 အာဝ် မိုဝ်း မာဆေ ပီ တူ ပွိုန် ဘူင် ဇဝ်ဖြာ.”
38 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ပါယ် တီ, နာင် မာရီ ဝီ တဝ်း, “အုဝ် မုး ဒဲစေန့် ဇဝ်ဖြာ. ခဲ့ ပီ တဝ်း မဲ ဒီ အုဝ်, တဲး န့ ဘဲန် ပါယ် တီ.” ဒေါ အန် တီ အာမူ အာမာတ် ဇဝ်ဖြာ ဝီ လေး ဒူင် ကွယ် အန်.
39 ဝါယ် အန် တီ အာဝ် လှေန့်, နာင် မာရီ ယိတ့်, ဟာဝ် ခဲင် အိူင် ယူဒါ ဒီ မိူင် အီ မိုဝ်း နွန်.
40 အန် မိူဝ် ဟာဝ် လိုပ် ခဲင် ကာင် အာဆာခါရာ, ကာလာင် ဂြုဝ်း ဒီ နာင် အေလီဆာဘေတ်.
41 ဒေါ ယိုဝ် နာင် အေလီဆာဘေတ် ဂြုဝ်း ပီ ကာလာင် နာင် မာရီ, ဂွန် အီ ကွယ် ခဲင် ဝတ့် အန် မိူဝ် ရ်ု အူ ဇေန့်. နဝ်း ဖွိုမ် ဇဝ်ဖြာ ကော နုဝ့် ခဲင် နဝ်း နာင် အေလီဆာဘေတ်.
42 အန် ဝီ ကာလာင် ဂြုဝ်း တာင် တဝ်း, “အိုယ် နာင် မာရီ, မဲ ဟဲ့ ဒါခိုယ် လွှိုမ် အီဘိုန့် အီ ဟဝ် ဘောကာဂ့လျီတ်. ဂွန် ပီ ဒီ ပွိုန် မဲ တီ, တဲး ဘော အန် ဒီ မိုဝ်း နဝ်း ဒါခိုယ်.
43 န့ ဟဲ့ မွှိုမ် အာမ် ကာဆဝ်. န့ တူ ကာအာပ် မဲ, အီ မုး မာ အန် ဇဝ် ပီ ကြိုပ် အုဝ်, တး ဒူင် ကွယ် အုဝ်.
44 ဒေါ ထူမ် အုဝ် ဂြုဝ်း ပီ ကာလာင် မဲ ဒီ အုဝ်, ဂွန် အာင အီ ကွယ် ခဲင် ဝတ့် အုဝ် နီ, အန် ဟဲ့ ရ်ု ဒါခိုယ်.
45 ကူပ် ဟဲ့ ညှိုမ် မဲ, န့ ဒီ ဘဲန် တူတ့် ဒွန် မျုဝ်, ပီ တဝ်း ဇဝ်ဖြာ ဒီ မဲ. န့ ဒီ တဲး နဝ်း မဲ ဒါခိုယ်.” နာင် အေလီဆာဘေတ် ဟဲ့ တဝ်း ဒီ နာင် မာရီ ပါယ် တီ.
46 ဝါယ် အန် တီ နာင် မာရီ ဝီ တဝ်း, “အုဝ် အိူပ် ဇဝ်ဖြာ.
47 နဝ်း ဖွိုမ် အုဝ် ဟဲ့ ဒါခိုယ် လွင် ဇဝ်ဖြာ ပီ ကြိုပ် အေ. အန် မုး အန် ဇဝ်, အီ ချွတ် အေ.
48 ယီ မုး အုဝ် ဒဲစေန့် အန် ဇဝ်, အန် ဇဝ် ဟဲ့ လှုဝ်း, တူ ပိဝ် အုဝ်. အူ ဆိန့် ဒေါ တီ နီ, ဟာဝ် နာ အာတ့်, ဂေ ဒူအီ ဘောကာဂ့လျီတ် ဒီ တဝ်း, အုဝ် မုး အီ ဟဲ့ ပွိုန် နဝ်း ဒါခိုယ်.
49 ဇဝ်ဖြာ အီ မိုဝ်း ပွုန် တာင် လွှိုမ် တူတ့်, အန် ဟဲ့ ဘူင် နာ မွှိုမ် အာမ် ကာဆဝ် ဒီ အုဝ်. အန် ဇဝ် မုး ဇဝ်ဖြာ အီ ဘွတ် အာခါခ်ု.
50 ဇဝ်ဖြာ မိုဝ်း နဝ်း ကာဝေ ဂေ ဒူအီ အီ ကြိုပ် ဆီချာ အန် ဒွန် ဇာတ် ဒွန် ဘာန်.
51 ဇဝ်ဖြာ မိူဝ် ဘျ ပွုန် တာင် အန်. န့ ယီ မုး ဂေ အီ ပီခိုက် နဝ်း ဂေ, ဘော ဂေ အီ ထာင် ဂေ ဟဲ့ တာင် လွှိုမ် အီ, အန် ဒီ ဝဲန်, တဲး ဂေ ဟြာယ်.
52 န့ ဘော မုး ခုန်ဒီခမ် တာင် ဘော ဂေ အီ မိုဝ်း ပွုန် တာင်, အန် ဇဝ် ဟဲ့ ဘ့လွာ့ ဝဲန် ဂေ. အန် ယီ ဘူင် တဲး ဒူအီ အီ တူ မိုဝ်း ပွုန် ဝီ ဘဲန် ဒူအီ တာင်.
53 ဂေ ဒူအီ တူ မိုဝ်း ပီ ဒီ ဟူမ်, အန် ဇဝ် ဟဲ့ တဲး ဂေ ဟူမ် ဖဲ, တဲး ဂေ ဒါခိုယ်. ဂေ ဒူအီ ခြမ်, အန် ဇဝ် ယီ တဲး ဂေ ဝီ ဖ့လာန်, တူ မိုဝ်း မာဆေ.
54 အန် မိူဝ် လှုဝ်း ကာဒိက် ဆတ်ဇာ ပဲ့ ဟဲ့ ဒွါ အန် ဒီ ဂေ ဒူအီ အီ ကွယ် ဒေါ မွိုန်, တဲး အန် ကာဝေ ဂေ ဆေဆေ. အန် ဇဝ် မိူဝ် ဟဲ့ တး စွယ် ဂေ ဒူအီ အီဆာရေလ အီ မုး ဒဲစေန့် အန်.
55 ဇဝ်ဖြာ မိူဝ် တူ ပိဝ် ဒါ အာဘြာဟမ် ဘော ဂေ လှုက်လှာန် အန် ဘောကာဂ့လျီတ်. စုး ဆိန့် ဒေါ တီ နီ ဟာဝ် နာ အာတ့် ဒွန် စုဝ် ဒွန် ဘာန် အန် ဇဝ် ဒီ ဘော လှုဝ်း အေ ဆေဆေ.” နာင် မာရီ ဟဲ့ တဝ်း ပါယ် တီ.
56 နာင် မာရီ ဘော ကွယ် ဒူင် ကွယ် နာင် အေလီဆာဘေတ် အာဒါ အူယ် မာဂျီန်. ဝါယ် အန် တီ အန် ဝီ ဝေန့် ခဲင် ကာင် အန်.
57 ဒေါ ဟဲ့ ဇမ် အာခြာဝ် အန်, နာင် အေလီဆာဘေတ် ဘော မိုဝ်း ဂွန် အီ မုး ဂွန် အီမာယ်.
58 ဘော ဂေ အီ ဟဝ် ဘော ဂေ ဝေါဝဲ အန် ဘောကာဂ့လျီတ်, ဒေါ ထူမ် ဂေ လွင် ပဲ့ ဟဲ့ ဘူင် ဇဝ်ဖြာ ဒီ နာင် အေလီဆာဘေတ်, န့ တဲး ဘော ဂေ မိုဝ်း နဝ်း ဒါခိုယ်.
59 ဒေါ ဟဲ့ နုဝ့် အာဆာက် အန် ဒါ ဆီငဲ, ဂေ အီ ဟဝ် တး, တဝ်း ဒီ ဆွာ့ ဝဲန် ဟုန် လခါနာ အန်. ဂေ တဝ်း ဒီ တဲး အန် စိူဝ် အာဆာခါရာ ပီ ဂုန့် အန်.
60 မာ အန် ယီ တူ တဲး ဂေ ဘူင်. အန် တဝ်း, “ကွဲ့ တဝ်း ပါယ် တီ. ယာယ် ဒီ တဲး အန် စိူဝ် အာယောဟာန်.”
61 ဂေ ဒူအီ တွိုန် ဝီ တဝ်း ဒီ အန်, “ခဲင် ဝေါဝဲ မဲ ဘောကာဂ့လျီတ် အာဝ် မိုဝ်း ခေါ အူ ဝီ အီ စိူဝ် ပါယ် တီ.”
62 ဒေါ အန် တီ ဂေ ဝီ ထေဝ် ဒီ ကာလာင် ဒီ ဂုန့် အန် တာ ဒဲ ဂေ ပ့လဝ်, ဒီမွှတ် အန်, အန် ဆီ တဲး ဂွန် အန် တီ စိူဝ် မာဆေ.
63 အာဆာခါရာ ဝီ မှာန့် ဇေ ဒီ ဂေ, ဝီ ဒဲမ်, “အန် စိူဝ် အာယောဟာန်,” ဟဲ့ ဟွတ့် ပန် တီ ဂေ အီ ဟဝ် မိူဝ် အာမ် ကာဆဝ် လွင် အန် တီ.
64 ဝါယ် အန် တီ အာဆာခါရာ ဘော ဝီ ပွိုန် ကာလာင် ဂြုဝ်း အူ ဇေန့်. ဂေ ဘော စုး ဒီ အိူပ် ဇဝ်ဖြာ.
65 ကူပ် န့ ပါယ် တီ, ဂေ အီ ဟဝ် ကော ဝီ ယုဝ် ကာဆဝ်. လွင် အန် တီ, န့ ဘော ဘြဲ ဟာဝ် ဒွန် ပ့လုဝ့်, တဲး ဒူအီ ခဲင် မိူင် ဒွန် မိူင် အီ ကွယ် ဒဲင် နွန် အိူင် ယူဒါ ပွိုန် ဒီ ထူမ်.
66 ခုဝ်, ဂေ အီ ထူမ် လွင် အန် တီ, ဂေ ဇေန့်ဇာ ခဲင် နဝ်း ဂေ. ဂေ ဝီ လာယ် ကာမွုန် လွင် အန် တီ. ဂေ တဝ်း, “ဂွန် အာင တီ, အန် ဒီ ဘော ဘဲန် ဒါ တာင် နာ အာတ့် ဟာဝ်.” ဂေ မိူဝ် ဟဲ့ နပ်, ပွုန် ဇဝ်ဖြာ ဟဲ့ ကွယ် ရိုမ် ဒူပ် အန်.
67 ဒေါ အန် တီ နဝ်း ဖွိုမ် ဇဝ်ဖြာ ဟဲ့ နုဝ့် ခဲင် နဝ်း အာဆာခါရာ အီ မုး ဂုန့် ဂွန် အာင တွိုန်. အန် နပ် ဒီ ကာလာင် လွင် အီ ဒီ ဘဲန် ဒီ ဂွန် အာင အာခြာဝ် အီ ဒီ တး နာ အာတ့်. အန် တဝ်း,
68 “တဲး အေ အိူပ် ဇဝ်ဖြာ ပီ ကြိုပ် အေ ဒူအီ အီဆာရေလ. အန် ဇဝ် ဟဲ့ တး စွယ် ဒူအီ အာမျုဝ် အန်, တဲး အန် ချွတ် အေ, တဲး အေ လေး ခဲင် မှာပ်.
69 ဒေါ မွိုန် အာဒါဝိတ် ဟဲ့ ဘဲန် ဒဲစေန့် ဇဝ်ဖြာ. ဒေါ တီ နီ အန် ဇဝ် ဟဲ့ တိုယ် အန် ဇဝ် အီ မိုဝ်း ပွုန် တာင် အီ မုး လှုက်လှာန် အာဒါဝိတ် တီ, တဲး အန် တး ချွတ် အေ.
70 (အန် ဟဲ့ ဒွါ ဂြုဝ်း အန် ဒီ ဂေ ဒူအီ ဘွတ် အီ ဘျာန် ဂြုဝ်း ဇဝ်ဖြာ ဒေါ မွိုန်, တဲး ဂေ ဝီ ကာလာင် ဒီ အေ.)
71 အန် ဟဲ့ ကာဆဲန့် ဒီ ဂုန့် ဒင် အေ, အန် ဒီ ချွတ် အေ လေး တ ရန်ဆူ အေ. ဂေ ဒူအီ အီ တူ အိုင် အေ, အန် တူ တဲး ဂေ မိုဝ်း ပွုန်, တူ တဲး ဂေ အိုပ် အေ.
72 အန် ဟဲ့ ဘူင် ပါယ် တီ, တဲး အန် ကာဝေ အေ, တဲး အန် ဘော လှုဝ်း ဆေဆေ ကာဒိက် ဆတ်ဇာ ပီ ဒွါ အန် ဒီ ဒူအီ.
73 န့ မုး ကာဒိက် ဆတ်ဇာ ပီ ဒွါ အန် ဒီ အာဘြာဟမ် တွိုန်, အီ ကွယ် ခါ အာတ့်.
74 အန် ဟဲ့ ကာလာင် ဒီ တဲး အေ လေး ခဲင် ရန်ဆူ အေ, တဲး အေ ကြိုပ် အန် ဇဝ်, ကွဲ့ တဲး အေ ယုဝ် အီ ဟဝ်.
75 အန် ဆီ တဲး အေ ဘဲန် ဒူအီ ဘွတ် ဒူအီ မွှိုမ် ဆေဆေ.” ခဲ့ တီ အာဆာခါရာ ဟဲ့ အိူပ် ဇဝ်ဖြာ.
76 ဟဲ့ ဟွတ့်, အန် ဝီ ကာလာင် ဒီ ဂွန် အန်. အန် တဝ်း, “ဂေ ဒူအီ ဒီ တဝ်း, မဲ မုး ဒူအီ အီ ဘျာန် ဂြုဝ်း ဇဝ်ဖြာ အီ တာင် လွှိုမ် တူတ့်. မဲ ဒီ ဟာဝ် ဒီ အာတ့် အန် ဇဝ်, တဲး မဲ မ့ပြာယ် န့တေန့် အာတ့် တး အန် ဇဝ်.
77 မဲ ဒီ တဲး ဂေ ဒူအီ နပ်, မှဝ် ဂေ ဒီ ပါယ် ဒီ လေး ခဲင် မှာပ် ပီ ဘူင် ဂေ ပန် ဒီ ဂဝ်း ဝဲန် ဇဝ်ဖြာ မှာပ် ဂေ.
78 ဇဝ်ဖြာ ပီ ကြိုပ် အေ, အန် မိုဝ်း နဝ်း ကာဝေ အေ ဒူအီ. အန် ဟဲ့ ဒွါ ဘ့လာင် အန် ဒီ အေ, တဲး န့ ပီ ဆီငဲ ဟဲ့ ထွင် ဒီ အေ.
79 အေ ဒူအီ ကွယ် ခဲင် အပ် ဝွင့်, အီ မုး ဒူင် ဒီ ယမ် ဒူအီ. ဘ့လာင် တီ ဒီ တး ဂါင်ဟြာဝ်, တဲး န့ ဘ့လာင် ဒီ အေ. န့ ဒီ ဝီ တိုယ် တဲး အေ ဒူပ် န့တေန့် အီ တဲး အေ မိုဝ်း နဝ်း ဂျီတ်.” အာဆာခါရာ ဟဲ့ ကာလာင် ပါယ် တီ.
80 ဂွန် အာင တွိုန် ဘော ကြဲ ဒီ တာင်, ကြဲ ဒီ မိုဝ်း ပွုန် ဇဝ်ဖြာ ခဲင် နဝ်း အန်. အန် ကွယ် ခဲင် ပြဲ ကာဟဝ်း, တဲး န့ ကော ဇမ် အာခြာဝ် ဒီ စုး အန် ဒီ ဟုဝ် ဒါရာ ဇဝ်ဖြာ ဒီ ဂေ ဒူအီ အီဆာရေလ.

LUK 2
1 ဒေါ အန် တီ ခုန်ဒီခမ် အာကဲဆာ အောကူထူ ဒွါ အာမိင် ဒီ ဒူအီ ဒွန် အီ ခဲင် မိူင် ပီ အိုပ် အန်, တဲး ဂေ ဟပ် စိူဝ် ဂေ ခဲင် ဇာရာင်.
2 ပီ လုဝ် ဘူင် ဂေ ဇိုဝ် တီ မုး ဒေါ ဂုဝ် ဒင် အန် ဒေါ မုး အာခူရေနေ ဒါ တာင် အီ အိုပ် မိူင် ဆူရီ.
3 ဂေ ဒူအီ ဘောကာဂ့လျီတ် မိူဝ် ဟာဝ် ဟပ် ဇာရာင် ဂေ ခဲင် မိူင် ဘြိမ် ဂေ.
4 ဒေါ အန် တီ ဘော အာယုဝ်ဆဲပ် လေး ခဲင် မိူင် နာဆာရေတ့် အီ ကွယ် ခဲင် အိူင် ဂါလီလေ ဝီ ဟာဝ် မိူင် ဘေတ်လဲမ် အီ ကွယ် ခဲင် အိူင် ယူဒါ. မိူင် ဘေတ်လဲမ် တွိုန် မုး မိူင် ဘြိမ် ခုန်ဒီခမ် အာဒါဝိတ်. အာယုဝ်ဆဲပ် လုဝ် ဟာဝ် ဒီ မိူင် ဘေတ်လဲမ် ကူပ် မုး အန် ခြိုဝ် ခုန်ဒီခမ် အာဒါဝိတ်.
5 အန် မိူဝ် ဒိုဝ်း ဟာဝ် ဘော နာင် မာရီ အီ ဟဲ့ လာယ် ဘဲန် ပါဝ် ဒီ အန်. နာင် မာရီ ယီ ဟဲ့ ဟွတ့် ဒဲ ဘာဒိက် ဆန်ထေ.
6 ဒေါ ကွယ် အန် ဒီ မိူင် ဘေတ်လဲမ် တီ, ဟဲ့ ဇမ် အာခါန် ဒီ ဂွိုတ် ဂွန် အန်.
7 အန် ဘော မိုဝ်း ဂွန် အီမာယ်, အီ မုး ဂွန် ဂိန့် အန်. အန် ဘော ကာဘန် ဂွန် အန် ခဲင် ဒူန့် န့စမ်, ဝီ ဘ့လေး ခဲင် ကာလဲ့ ဟူမ် မက်, ကူပ် တူ မိုဝ်း ဒူင် ဒီ ပွိုန် တမ် ခဲင် ဇေရူပ် ဒူင် ကွယ် ဂေ တွိုန်.
8 နာ ရေတ့် မိူင် ဘေတ်လဲမ် တွိုန်, န့ ယီ မိုဝ်း ဂေ ဒါ အီ ဟျီင် မာဘူ အီ ကွယ် ခဲင် မာန်. ဂေ ဘော ကွယ် ဘ်ု မာဘူ ဂေ ခဲင် မှိုဝ်.
9 ဒေါ အန် တီ ဂေ ဘော ယိုဝ် အာမူ အာမာတ် ဇဝ်ဖြာ အူ ကာဒင် တး ကာပ့လုး ဒီ ဂေ. အာရူင် ဘ့လာင် ဇဝ်ဖြာ မိူဝ် ဟဲ့ တး ရူပ် ဂေ. ခုဝ်, ဂေ မိူဝ် ယုဝ် ကာဆဝ်.
10 အာမူ အာမာတ် ဇဝ်ဖြာ တွိုန် တဝ်း, “ကွဲ့ ယုဝ်, အုဝ် ဟဲ့ တး ကာလာင် နာ မွှိုမ် ဒီ ဘေ. န့ ဒီ တဲး ဘေ ဘောကာဂ့လျီတ် မိုဝ်း နဝ်း ဒါခိုယ်.
11 ခဲင် မှိုဝ် နီ, အီ ဒီ ဂဝ်း ဝဲန် မှာပ် ပီ ဘူင် ဘေ ဒွန် အီ ဟဲ့ ဟွတ့် ဂွိုတ် ခဲင် မိူင် အာဒါဝိတ်. အန် မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဘော မုး အန် ဇဝ် အီ အိုပ် တူတ့်.
12 ဘေ ဒီ ယိုဝ် ဂွန် အာင, အီ ဟဲ့ ကာဘန် ဒူန့် န့စမ် ဒီ အန်, အိတ် ခဲင် ကာလဲ့ ဟူမ် မက်. အာတီ ဟဲ့ မုး လက်ဆာနာ တဲး ဘေ နပ်, ဟဲ့ မှာန် ပီ တဝ်း အုဝ် ဒီ ဘေ.”
13 အာမူ အာမာတ် ဇဝ်ဖြာ တွိုန် ဟဲ့ ဟွတ့် တဝ်း ပါယ် တီ, အူ ဇေန့် န့ မိုဝ်း အာမူ အာမာတ် ဇဝ်ဖြာ ဘော ဖိုင် ဝီ တး ကာပ့လုး ဒီ အာတ့် ဂေ. အာမူ အာမာတ် ဇဝ်ဖြာ တီ ဘော ပါက် မှုဝ် ဒါခိုယ် ဘော အိူပ် ဇဝ်ဖြာ. ဂေ ဘော တဝ်း,
14 “ဇဝ်ဖြာ အီ ကွယ် ဂါင်ဟြာဝ် မိုဝ်း အာဖုင် ဒင် ခုဝ် အီ တာင် လွှိုမ် တူတ့်. ဘော ဂေ ဒူအီ ဒဲင် ကာဒါယ်, တဲး ဂေ ဘောကာဂ့လျီတ် မိုဝ်း နဝ်း ဂျီတ်. ဇဝ်ဖြာ ဟဲ့ လှုဝ်း ကာဝေ ဂေ.”
15 ဟဲ့ ဟွတ့် ပန် တီ ဂေ အာမူ အာမာတ် ဇဝ်ဖြာ ဝီ ဟုဝ့် ခဲင် မိူင် ဂါင်ဟြာဝ်. ဂေ ဒူအီ ဟျီင် မာဘူ ယီ လာယ် ဆင်ချာင်. ဂေ တဝ်း, “တဲး အေ ဟာဝ် မိူင် ဘေတ်လဲမ် တွိုန်, တဲး အေ ဟာဝ် ယွတ် ပီ ကာလာင် ဇဝ်ဖြာ ဒီ အေ တီ ဒွန် မျုဝ်.”
16 ဂေ ဟဲ့ ဟွတ့် တဝ်း ပါယ် တီ, ဂေ ဘော ဟာဝ် အူ ဇေန့်, ဟာ ဇမ် ဒူင် ကွယ် နာင် မာရီ ဂါယ် အာယုဝ်ဆဲပ်. ဂေ ယိုဝ် ဘော ဂွန် အာင. အန် အိတ် ခဲင် ကာလဲ့ ဟူမ် မက်.
17 ဂေ ဒူအီ ဟျီင် မာဘူ, ဂေ ဟဲ့ ဟွတ့် ယိုဝ် တူတ့်, ဂေ ဝီ ကာလာင် တူတ့် ပဲ့ ဟဲ့ ယိုဝ် ဂေ ဒီ အီ ဟဝ်, တဲး ဘော အီ ဟဝ် နပ် လွင် အန် တီ.
18 ဂေ အီ ဟဝ် ဟဲ့ ဟွတ့် ထူမ် ဂြုဝ်း ပီ ကာလာင် ဂေ ဒူအီ အီ ဟျီင် မာဘူ, ဂေ ဘော အာမ် ကာဆဝ်.
19 နာင် မာရီ ယီ ဝီ နုဝ် အုန် တူတ့် ခဲင် နဝ်း အန်, ဝီ ဇေန့်ဇာ လွင် အန် တီ ဒွန် မျုဝ်.
20 ဂေ ဒူအီ ဟျီင် မာဘူ တွိုန် ဘော ဝေန့်. ဂေ အိူပ် ဇဝ်ဖြာ ဘော ဒါင် ဂုင် ဂေဇူ ဒီ ဇဝ်ဖြာ လွင် ဒွန် မျုဝ် ပဲ့ ဟဲ့ ယိုဝ် ပဲ့ ဟဲ့ ထူမ် ဂေ. န့ ဟဲ့ ဘဲန် တူတ့် ပီ ပီ ဒွိုမ် ကာလာင် အာမူ အာမာတ် ဇဝ်ဖြာ ဒီ ဂေ.
21 ဂွန် အာင တွိုန်, ဒေါ နုဝ့် အာဆာက် အန် ဒါ ဆီငဲ, ဟဲ့ ဇမ် အာခြာဝ် ဒီ လုဝ် ဆွာ့ ဝဲန် ဟုန် လခါနာ အန်. ဒေါ အန် တီ ဂေ ဒါင် စိူဝ် အန်, တဝ်း အာယေဆူ. န့ မုး စိူဝ် ပီ ဒွိုမ် တဝ်း အာမူ အာမာတ် ဇဝ်ဖြာ ဒီ မာ အန် အာတ့် ဒဲ အန် ဘာဒိက် ဆန်ထေ.
22 ဝါယ် အန် တီ ဟဲ့ ဇမ် အာခြာဝ် အန်, အာယုဝ်ဆဲပ် ဂါယ် နာင် မာရီ ဝီ ဒူပ် ဟိတ် ဂေ, ဘူင် တဲး နာင် မာရီ ဝီ ဆီငါ, တဲး န့ ဒူပ် ဒါရာ ပီ ဒမ် အုန် အာမုဝ်ဆဲ ဒီ ဂေ. ဂါယ် ဘော ဒိုဝ်း ဟာဝ် ဂွန် အာင တီ ဒီ မိူင် ယေရူဆာလဲမ်, လှူ ဒီ ဇဝ်ဖြာ.
23 ဒါရာ ဇဝ်ဖြာ တဝ်း, “ဂွန် အီမာယ် အီ မုး ဂွန် ဂိန့် ဒွန် အီ လုဝ် လှူ ဒီ ဇဝ်ဖြာ.”
24 ဂါယ် ဘော ဘူင် ပီ စ်ု ဒါရာ ဇဝ်ဖြာ. န့ ဘော တဝ်း, “လုဝ် လှူ မာဘ့လူယ် ပြဲ အူ ဂူ. ဆေ အာဝ် မိုဝ်း, လုဝ် လှူ မာဘ့လူယ် ဒီတဲတ် အာ ဒုဝ်.”
25 န့ ယီ မိုဝ်း ဒူအီ အူ ဝီ အီ ကွယ် ခဲင် မိူင် ယေရူဆာလဲမ်. အန် စိူဝ် အာဆီမေအူန်. အန် မုး ဒူအီ မွှိုမ်, အီ ရုဝ်ဆေ ဇဝ်ဖြာ. အန် မိူဝ် နှဝ့် န့ဒဝ့်, ဘ်ု ဒီ ယွတ် ပန် မှဝ် ဇဝ်ဖြာ ဒီ တး စွယ် ဂေ ဒူအီ အီဆာရေလ. နဝ်း ဖွိုမ် ဇဝ်ဖြာ မိူဝ် ကွယ် ရိုမ် ဒူပ် အန်.
26 နဝ်း ဖွိုမ် ဇဝ်ဖြာ တွိုန် ဟဲ့ တဲး အန် နပ်, အာတ့် ယမ် အန်, အန် ဒီ ပွိုန် ဒီ ယိုဝ် အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
27 နဝ်း ဖွိုမ် ဇဝ်ဖြာ ဟဲ့ ကာလာင် ဒီ အာဆီမေအူန် တဲး အန် ဟာဝ် လိုပ် ခဲင် ဟုဝ် ဇဝ်ဖြာ. ဒေါ အန် တီ ဘော နာင် မာရီ ဂါယ် အာယုဝ်ဆဲပ် ဟဲ့ ငျီ့ ဘော ဂွန် ဂါယ် တး လိုပ် ခဲင် ဟုဝ် ဇဝ်ဖြာ, တဲး ဂါယ် ဘူင် ပီ ဒမ် ဒါရာ ဇဝ်ဖြာ ဂေ ဘူင်.
28 အာဆီမေအူန် တွိုန် ဒိုဝ်း ငျီ့ ဂွန် အာင တွိုန်, ဒါင် ဂုင် ဂေဇူ ဒီ ဇဝ်ဖြာ. အန် တဝ်း,
29 “ဒေါ တီ နီ, မဲ ဇဝ်ဖြာ ဟဲ့ ဘူင် ပီ ဒွါ မဲ ကာဒိက် ဆတ်ဇာ ဒီ အုဝ်, တဲး အုဝ် ဟာဝ် ဒါခိုယ် ဒူင် ကွယ် မဲ, တဲး အီ မုး ဒဲစေန့် မဲ ဘျုဝ် ဒီ ယမ်.
30 ခုဝ်, အုဝ် ဟဲ့ ဟွတ့် ပွိုန် ယိုဝ် ဒီ ငါယ် အုဝ် ဒူအီ ပီ တိုယ် မဲ, တဲး အန် ချွတ် ဒူအီ.
31 အာတီ မဲ ဟဲ့ ဘူင် တဲး န့ ဘဲန် အာဂျိုဝ် အာဒါ ဒူအီ ဒွန် မျုဝ် ဒဲင် ကာဒါယ်.
32 ပီ ဘူင် မဲ တီ, န့ ပီ ဘ့လာင် ဒီ တဲး ဂေ ဒူအီ အာမျုဝ် ဟဝ် ယိုဝ် န့တေန့် ပီ မ့ပြာယ် မဲ. န့ ဘော တဲး အာဖုင် ဒင်ခုဝ် ဒီ ဂေ ဒူအီ အီဆာရေလ အီ မုး ဒူအီ ပီ ရဝ်း မဲ.”
33 ဒေါ တဝ်း အာဆီမေအူန် ပါယ် တီ, ဂုန့် မာ ဂွန် အာင မိူဝ် အာမ် ဂြုဝ်း ပီ ကာလာင် အာဆီမေအူန် တီ.
34 အာဆီမေအူန် ဟဲ့ ဟွတ့် မွင့်ကာရာ တဲး ဒီ ဂေ, အန် ဘော ကာလာင် ဒီ နာင် မာရီ, အီ မုး မာ ဂွန် တီ. အန် တဝ်း, “ဂွန် အာင နီ, အန် မုး ဒူအီ ပီ ရဝ်း ဇဝ်ဖြာ. အန် ဒီ တဲး ဂေ ဒူအီ အီဆာရေလ စှိုမ် အာဆာက် ဂေ ဘဲန် ဝီ ဘဲန် ဝီ. အန် ပီ ဒီ ဝီ ချွတ် ဂေ ဘဲန် ဝီ ဘဲန် ဝီ. ဂေ အီ ဟဝ် ဒီ ဝီ ကာခဲန့် ဒီ အန်.
35 ပီ ဒီ ဘူင် ဂေ တီ, န့ ဒီ တဲး အီ ဟဝ် နပ် လွင် နဝ်း ဒူအီ. မဲ ယီ ဒီ လုဝ် ခမ် တဲး န့ ပီ ဒူအီ ဒီ ဆတ် မာ ပွါ့ လာင် လမ် ခဲင် နဝ်း မဲ.”
36 အာဆီမေအူန် ဟဲ့ ဟွတ့် ကာလာင် ပါယ် တီ, န့ ဘော မိုဝ်း အီဘိုန့် အူ ဝီ အီ ဘျာန် ဂြုဝ်း ဇဝ်ဖြာ. အန် စိူဝ် နာင် ဟာနာ. အန် မုး ဂွန် အာဖာနူအေန်, အီ မုး ခြိုဝ် အာဆေန်. အန် ဟဲ့ ဟွတ့် ကတ်.
37 အန် ဟဲ့ ကွယ် ရိုမ် ဒူပ် အီမာယ် အန် အာဒါ ဘူ ဆီနမ် ဝါယ် ခတ် အန်. ဟဲ့ ဟွတ့်, အန် ဝီ ဘဲန် ယာ ဆီပြး တဲး အာဆာက် အန် ကော နုဝ့် ဒါ ဂိုဝ် ဒီ ဖွုန် ဆီနမ်. အန် မိူဝ် တူ လေး ခဲင် ဟုဝ် ဇဝ်ဖြာ ဒေါ မှဝ်. အန် ဘော ယိူန် ပီ ဒီ ဟူမ် ဘော ဆာခိုဝ် ဇဝ်ဖြာ ဒွင် ဝန် ဒွင် ခိူန်.
38 ဒေါ အန် တီ နာင် ဟာနာ တွိုန်, အန် ဘော တး ဇမ် ဒူင် ကွယ် အာဆီမေအူန် တွိုန်. အန် မိူဝ် ကာလာင် ဂုင် ဂေဇူ ဒီ ဇဝ်ဖြာ. အန် ဘော ကာလာင် လွင် ဂွန် အာင တီ ဒီ ဂေ ဒူအီ အီ နှဝ့် န့ဒဝ့် အန် ဇဝ် အီ ဒီ တး ချွတ် ဂေ ခဲင် မိူင် ယေရူဆာလဲမ်.
39 အာယုဝ်ဆဲပ် ဂါယ် နာင် မာရီ ဟဲ့ ဟွတ့် ဘူင် ဒွန် မျုဝ် ပီ ဒမ် ဒါရာ ဇဝ်ဖြာ, ဘော ဂါယ် ဘော အာယေဆူ ဝီ ဝေန့် ဒီ ကာင် ဂေ ခဲင် မိူင် နာဆာရေတ့် ခဲင် အိူင် ဂါလီလေ.
40 ဂွန် တွိုန် ကြဲ ဒီ တာင်, ကြဲ ဒီ မိုဝ်း ပ့လူမ်. အန် မိူဝ် ဘဲန် ဒူအီ အီ မိုဝ်း အာငျာန် မွှိုမ်, အာငျာန် ဘွတ်. ဇဝ်ဖြာ ဘော ဂေဇူ အန်.
41 ဒွန် ဆီနမ်, ဒေါ မိုဝ်း ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ, ဂုန့် မာ ဇဝ် ယေဆူ ဘော ဟုဝ့် ဒီ မိူင် ယေရူဆာလဲမ်.
42 ဒေါ နုဝ့် အာဆာက် ဇဝ် ယေဆူ ဂိုဝ် ဒီ အာ ဆီနမ်, ဂုန့် မာ အန် ဝီ ဟာဝ် လိုပ် ဘ့လွယ် ဒူပ် ဟိတ် ဂေ. ဒေါ အန် တီ ဇဝ် ယေဆူ မိူဝ် ဟာဝ် ရိုမ် ဒူပ် ဂါယ်.
43 ဘ့လွယ် တီ ဟဲ့ ဟွတ့်, ဂုန့် မာ အန် ဝီ ဝိဝ် ဒူပ် န့တေန့် ဘြိမ်, ဝေန့် မိူင် ဂေ. ဇဝ် ယေဆူ ယီ တူ ဝိဝ် ဒူပ် ဂါယ်. အန် ကွယ် ဒီ ပန် ခဲင် မိူင် ယေရူဆာလဲမ်.
44 ဂုန့် မာ အန် ယီ တူ နပ် လွင် အန် တီ. ဂါယ် ထာင် အန် ဟဲ့ ဝိဝ် ရိုမ် ဒူပ် ဂိုက် အန်. ဂါယ် ဟဲ့ ဟွတ့် ဟာဝ် ဒူပ် န့တေန့် အာဒါ အူ ဆီငဲ, ဂါယ် ဝီ ဟြေတ့် အန် ခဲင် ဖိုင် ဝေါဝဲ ဂေ ဘော ဂိုက် ဂေ.
45 ဂါယ် ယီ တူ ယိုဝ် အန်. ခုဝ်, ဂါယ် ဝီ ဟာဝ် ဟြေတ့် အန် ခဲင် မိူင် ယေရူဆာလဲမ် ပေါ အူ ဇေန့်.
46 ဂါယ် ဟဲ့ ဟြေတ့် အန် အာဒါ အူယ် ဆီငဲ, ဂါယ် ဝီ ယိုဝ် အန် ကွယ် ခဲင် ဟုဝ် ဇဝ်ဖြာ. အန် ကွယ် ရိုမ် ကာလာင် ဂြုဝ်း ဒူပ် ဂေ ဒါ ဆာရာ အီ မာနုဝ် ဒါရာ ဇဝ်ဖြာ. အန် ဘော ဒီမွှတ် ဂေ ဘဲန် မျုဝ် ဘဲန် မျုဝ် ဘော ထူမ် ပီ တဝ်း ဂေ.
47 ဂေ အီ ထူမ် လွင် အန် တီ, ဂေ အာမ် ကာဆဝ် ဂွန် တီ, ပီ ပါယ် အန် ဒီ ဝီ ဝျီ့ ဂြုဝ်း ဂေ ဒါ တာင်, ဘော ခဲ့ ဘွတ် အာငျာန် အန်.
48 ဂုန့် မာ အန် ဟဲ့ ဝီ ယိုဝ် အန်, ဂါယ် ဘော အာမ် အန်. မာ အန် တဝ်း ဒီ အန်, “အိုယ် ဂွန် အုဝ်, မှဝ် န့ ပါယ် ပီ ဘူင် မဲ ပါယ် တီ ဒီ ယာယ်.း နဝ်း ယာယ် ဟဲ့ မှဲ ကာဆဝ်. ယာယ် ဂုန့် မဲ ဟဲ့ ဝိန် ဒီ ဟြေတ့် မဲ ဒွန် နာ ဒွန် ပ့လုဝ့်.”
49 အန် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ မာ အန်, “မှဝ် န့ ပါယ် ပီ ဟြေတ့် မဲ ဒီ အုဝ်.း မဲ တူ နပ်, အုဝ် လုဝ် ကွယ် ခဲင် ကာင် ဂုန့် အုဝ်.း”
50 ဂုန့် မာ အန် ယီ တူ နပ် ဆီဖဝ် ဂြုဝ်း ပီ ကာလာင် အန် တီ.
51 ဝါယ် အန် တီ ဇဝ် ယေဆူ ဝီ ဝေန့် ဒူပ် ဂါယ်, ဟာဝ် ဇမ် မိူင် နာဆာရေတ့်. အန် ဘော ထူမ် ဒူပ် ပီ တဝ်း ဂုန့် မာ အန် ဒွန် မျုဝ်. မာ အန် ယီ လှုဝ်း တူတ့် လွင် အန် တီ ဘော နုဝ် အုန် တူတ့် ခဲင် နဝ်း အန်.
52 ဇဝ် ယေဆူ ယီ ကြဲ ဒီ တာင်, ကြဲ ဒီ မိုဝ်း အာငျာန် ဘွတ်, တဲး န့ လဝ့် ဘော နဝ်း ဇဝ်ဖြာ ဘော နဝ်း ဂေ ဒူအီ.

LUK 3
1 ဝါယ် အန် တီ န့ မုး အာကဲဆာ ထီဘေရီ, အန် ဟဲ့ ဘဲန် ခုန်ဒီခမ် အာဒါ ဂိုဝ် ဒီ ဖန် ဆီနမ်. ဒေါ အန် တီ န့ ဘော မုး အာဖူန်ထီ ဖီလာတ်. အန် မုး ဒါ တာင် အီ အိုပ် အိူင် ယူဒါ. အာဟေရူတ် ဘော မုး ဒါ ကာညာ အီ အိုပ် အိူင် ဂါလီလေ. အာဖီလိပ်, အီ မုး ဝါ အာဟေရူတ် တွိုန်, အန် ယီ မုး ဒါ ကာညာ အီ အိုပ် အိူင် အီထူရီယာ ဂါယ် အိူင် တြာခုဝ်နီထီ. ဒါ အာလူဆာနီယာ ဘော မုး ဒါ တာင် အီ အိုပ် အိူင် အီဘာလေန်.
2 အာခြာဝ် အန် တီ, န့ ဘော မုး ဒါ အာနာတ် ဂါယ် အာကာယ်ဖာ, ဂါယ် မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဒေါ အန် တီ ဇဝ်ဖြာ တး ကာလာင် ဂြုဝ်း ဒီ အာယောဟာန် အီ မုး ဂွန် အာဆာခါရာ ဒေါ ကွယ် အန် ခဲင် ပြဲ.
3 အာယောဟာန် ဘော ဟာဝ် ဒွန် ပ့လုဝ့် အီ ကွယ် ကာတတ် ဘ့လဲင် ယောဒါန်. အန် မိူဝ် ကာလာင် ဒီ ဒူအီ တဝ်း, “ဘေ လုဝ် ဝဲန် နဝ်း ဘြိမ်, ဝီ ဒိုဝ်း နဝ်း ကာမာယ်. ဘေ လုဝ် ခမ် ဒီ စိုပ် ခဲင် အိုမ်, တဲး ဘေ လှုဝ်း မှာပ် ဘေ, တဲး ဇဝ်ဖြာ ပွိုန် ဒီ ဂဝ်း ဝဲန် မှာပ် ဘေ.” ပီ တဝ်း အန် တီ,
4 န့ ပီ ပီ ဒဲမ် အာအီဆာယ, အီ မုး ဒူအီ အီ ဘျာန် ဂြုဝ်း ဇဝ်ဖြာ. အန် ဟဲ့ ဒဲမ် အုန် လွင် အန် တီ တဝ်း, “န့ ဒီ မိုဝ်း ဒါ အူ ဝီ ကာလာင် ဂြုဝ်း ခဲင် ပြဲ. အန် တဝ်း, ‘တဲး ဘေ မ့ပြာယ် န့တေန့် ပီ လုဝ် ဝဝ့် ဇဝ်ဖြာ. ဘူင်, တဲး န့ ကော ဆိူဝ်.
5 ဆေ န့ မုး ဒီဂ့လုဝ့်, တဲး န့ ဝီ ဖဲန့်. ဒူင် ကုက် ကာဒါယ်, တဲး ဘေ လုဝ့် ဝဲန်, တဲး န့ ဝီ ဂ့လင်. ဆေ န့တေန့် ဘော ဂုဝ့် ဂဲ့, တဲး ဘေ ဘူင် တဲး န့ ဆိူဝ်. ဒူင် ဒီဂ့လုဝ့် ဒီ ဂ့လျီမ်, တဲး ဘေ ပုန် ဝဲန်, တဲး န့ ဟာဝ် ဒါခိုယ် တူတ့် ဒွန် ပ့လုဝ့်.
6 ဂေ ဒူအီ ဘောကာဂ့လျီတ် ဒီ ဘော ပွိုန် ယိုဝ် လွင် ဇဝ်ဖြာ ချွတ် ဂေ ဒူအီ.’” ခဲ့ တီ အာယောဟာန် ကာလာင် ပီ ဒဲမ် ခဲင် ဘပ် ဇဝ်ဖြာ.
7 န့ ယီ မိုဝ်း ဂေ ဒူအီ ကိူန် တး ဒူင် ကွယ် အာယောဟာန်. ဂေ ဆီ တဲး အန် စိုပ် ဂေ ခဲင် အိုမ်. အာယောဟာန် ဘော တဝ်း ဒီ ဂေ, “အိုယ်, ဘေ အီ ပီ ဟန့် ငျီန်. အာဆေ ဟဲ့ တဝ်း ဒီ ဘေ, ဘေ ဒီ ပွိုန် တဝ် ဆေ ဇဝ်ဖြာ ဟီ ရူ ဒီ ဘေ နာ အာတ့် နီ.း
8 ဘော ပီ ဘူင် ဘေ, ဘော ဂြုဝ်း ပီ ကာလာင် ဘေ, ဘေ လုဝ် တဲး န့ ကာရမ်. တဲး ဘေ ဝဲန် နဝ်း ဘြိမ် ဘေ, ဒိုဝ်း နဝ်း ကာမာယ်. ကွဲ့ တဲး နဝ်း ဘေ ပီခိုက် ကူပ် မုး ဘေ လှုက်လှာန် ဒါ အာဘြာဟမ် တွိုန်. အုဝ် တဝ်း ဒီ ဘေ, ဆေ ဘေ တူ ဒူပ် ဆီချာ ဇဝ်ဖြာ ပီ ဂေ လှုက်လှာန် အာဘြာဟမ် အာခါခ်ု, ဇဝ်ဖြာ ဒီ ဘူင် တဲး မာဝ် ဂေ နီ ဘဲန် လှုက်လှာန် အာဘြာဟမ်.
9 ဒေါ တီ နီ န့ ပီ မိုယ် ဟဲ့ ဟွတ့် ကွယ် ဒီ ဒင် ဟေ. ဟေ ဒွန် ကာဒင် အီ တူ မိုဝ်း ဘ့လေ မွှိုမ်, ဂေ ဒီ ဂ်ု ဝဲန် ဝီ ဒုဝ့် ကာဆိုမ် ခဲင် ငဝ်.”
10 အာယောဟာန် ဟဲ့ ဟွတ့် တဝ်း ပါယ် တီ, ဂေ ဒူအီ တွိုန် ဝီ ဒီမွှတ် အန်. ဂေ တဝ်း, “ဆေ န့ ပါယ် တီ, မာဆေ ပီ ဒီ လုဝ် ဘူင် ယေ.း”
11 အာယောဟာန် ဝီ တဝ်း, “အာဆေ မိုဝ်း ဆီတုဝ် အာ ဖိူန်, အူ ဖိူန် တဲး အန် ဝီ ဒွါ ဒီ ဒူအီ အီ တူ မိုဝ်း မာဆေ. အာဆေ ဟဲ့ မိုဝ်း ပီ ဒီ ဟူမ် ပီ ဒီ တာ, တဲး အန် ဝီ ကာဆာင် ဒွါ ဒီ ဒူအီ အီ တူ မိုဝ်း မာဆေ.”
12 န့ ဘော မိုဝ်း ဂေ ဒါ အီ ဂဲပ် ရွိုန် စိုင် မင် အီ, ဂေ ဘော တး တဝ်း ဒီ ခမ် ဒီ စိုပ် ခဲင် အိုမ်. ဘော ဂေ ဟဲ့ တး ဒီမွှတ် အာယောဟာန်. ဂေ တဝ်း, “မဲ ဒါ ဆာရာ, မာဆေ ပီ လုဝ် ဘူင် ယေ.း”
13 အာယောဟာန် ဝီ တဝ်း ဒီ ဂေ, “ကွဲ့ ဂဲပ် ရွိုန် စိုင် လွှိုမ် ပီ ဒမ် ဒါရာ.”
14 ဘော ဂေ ဒါ ဆိုက် တး ဒီမွှတ် အန်. ဂေ တဝ်း, “မာဆေ ပီ ဒီ တဝ်း မဲ ဒီ ယေ.း မာဆေ ပီ လုဝ် ဘူင် ယေ.း” အာယောဟာန် ဝီ တဝ်း ဒီ ဂေ, “ကွဲ့ ကာစွှာ့ ဒူအီ, မှာန့် ရွိုန် ဒီ ဂေ. ကွဲ့ ကာယွင့် ဒူအီ. တဲး ဘေ စူ ခဲ့ ပွိုန် ဘေ ရွိုန် မာဂျီန်. ကွဲ့ တဲး ဘေ မိုဝ်း နဝ်း ဆီ ပွိုန် လွှိုမ် တီ.”
15 န့ ယီ မိုဝ်း ဂေ ဒူအီ အီ နှဝ့် န့ဒဝ့် အာခြာဝ် ဒီ တး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဂေ ထူမ် ဂြုဝ်း ပီ ကာလာင် အာယောဟာန် တီ, ဂေ ဝီ ဇေန့်ဇာ လွင် အန် တီ, ယုဝ် န့ ပဲ့ ဟဲ့ မုး အန် အီ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ဝီ ပီ နှဝ့် န့ဒဝ့် ဂေ. ယုဝ် မိူဝ် ဟဲ့ မုး အန် အီ မုး အန် ဇဝ် အီ ဒီ တး အာဝ် လှေန့်. ဂေ ယီ တူ နပ် ဆီချာ လွင် အန် တီ.
16 ခုဝ်, အာယောဟာန် ဝီ တဝ်း ဒီ ဒူအီ ဘောကာဂ့လျီတ်, “အုဝ် ဟဲ့ စိုပ် ဘေ ခဲင် အိုမ်. ဒါ အီ ဒီ တး ဒီ ပန် အုဝ်, ပွုန် အန် ယီ တာင် လွှိုမ် ပွုန် အုဝ်. အန် ဒီ တး ဒီ ဘေ. အီ မုး အုဝ်, အုဝ် မိူဝ် ညှမ် ကာအာပ် ဂိုပ် ဒီ အာတ့် အန်, ဂဝ်း ဝန် ခူဒိန့် အန်. အန် ဒီ ဘော တဲး နဝ်း ဖွိုမ် ဇဝ်ဖြာ အိုပ် ဘေ. ပီ ဒီ ဘူင် အန် ဒီ ဘေ ပေါ အူ မျုဝ်, န့ ဘော ပီ ဒူအီ ဟပ် ခြိဝ် ခဲင် ငဝ်, ထာရွင်a တဲး န့ ဘွတ်.
17 န့ ဘော ပီ, အန် ဂူင့် န့ဆူက် အန်, တဲး အန် ဆူက် ယွိုမ် ငှုဝ် ခဲင် ကာင်နဝ်း, တဲး န့ ဂိတ် မီ ဘူင့် ငှုဝ် ဒီလူယ်. ဟဲ့ ဟွတ့်, အန် ဒီ ကာဇု ငှုဝ် တီ ခဲင် ဘု အန်. ဒျီပ် ငှုဝ် အန် ယီ တူ လုဝ်. အန် ဒီ ဒုဝ့် ဝဲန် ခဲင် ငဝ် အီ တူ နပ် ဒီ ယတ်.”
18 ဘော ဂြုဝ်း တီ ဘော ပီ မာနုဝ် မျုဝ် ဟဝ် ဘဲန် မျုဝ် ဘဲန် မျုဝ်, အာယောဟာန် ဝီ မာနုဝ် ဂေ ဒွန် အီ လွင် ဂြုဝ်း ဇဝ်ဖြာ အီ တဲး ဒူအီ ဘဲန် နဝ်း ဒါခိုယ်.
19 အာယောဟာန် မိူဝ် ဟဲ့ ကာလာင် ဒီ ခုန်ဒီခမ် အာဟေရူတ် လွင် ဒိုဝ်း အန် နာင် ဟေရုဝ်ဒီ, တဲး အန် ဘဲန် အီဘိုန့် အန်. ခါ အာတ့် နာင် ဟေရုဝ်ဒီ မုး အီဘိုန့် ဝါ အာဟေရူတ်. အာယောဟာန် ဟဲ့ တဝ်း ဒီ အန် လွင် ပီ ဘူင် အန် တီ အာဝ် မွှိုမ်. အာယောဟာန် မိူဝ် ဟဲ့ ကာလာင် ဒီ အန် လွင် ပီ ဘူင် အန် အီ တူ မွှိုမ် ဒွန် မျုဝ်.
20 ဟဲ့ ဟွတ့် အန် တူ အိုင်, အန် ဟဲ့ ဝီ ခြွင့် ဒါ ဆာရာ အာယောဟာန် ခဲင် ကာပိုမ်.
21 ဝါယ် အန် တီ ဒေါ ခမ် ဒူအီ ဒီ စိုပ် ခဲင် အိုမ်, ဇဝ် ယေဆူ တး ဒူင် ကွယ် ဂေ. အန် တဲး အာယောဟာန် စိုပ် ဘော အန် ခဲင် အိုမ်. ဒေါ ဆာခိုဝ် အန်, ဂါင်ဟြာဝ် ဘော န့ဝိုဝ်း.
22 နဝ်း ဖွိုမ် ဇဝ်ဖြာ ဘော လေး လူင် ကွယ် ဒဲင် ဒုဝ် ဘူင့် အန်. နဝ်း ဖွိုမ် ဇဝ်ဖြာ တွိုန် ဟဲ့ ပီ မာဘ့လူယ် အီ တး လူင် ဒီ အန်. ဒေါ အန် တီ န့ ဘော မိုဝ်း ဂြုဝ်း အီ လေး ခဲင် ဂါင်ဟြာဝ်. န့ တဝ်း, “မဲ မုး ဂွန် ပီ ရွက့် အုဝ်. ပီ ဘူင် မဲ ဟဲ့ လဝ့် နဝ်း အုဝ်.”
23 ဒေါ စုး ဇဝ် ယေဆူ ဘူင် ဂါန် အန်, အာဆာက် အန် မုး ကာဘက် အူယ် ဂိုဝ် ဆီနမ်. ဂေ ဒူအီ ဘောကာဂ့လျီတ် ထာင် အန် မုး ဂွန် အာယုဝ်ဆဲပ်. အာယုဝ်ဆဲပ် ယီ မုး ဂွန် အာအေလီ.
24 အာအေလီ မုး ဂွန် အာမာထတ်. အာမာထတ် မုး ဂွန် အာလေဝီ. အာလေဝီ မုး ဂွန် အာမေလာခီ. အာမေလာခီ မုး ဂွန် အာယာနာယ်. အာယာနာယ် မုး ဂွန် အာယုဝ်ဆဲပ် ပေါ ဝီ.
25 အာယုဝ်ဆဲပ် တီ ဝီ မုး ဂွန် အာမာထာထီယာ. အာမာထာထီယာ မုး ဂွန် အာမူတ်. အာမူတ် မုး ဂွန် အာနာဟူမ်. အာနာဟူမ် မုး ဂွန် အာဟေဆာလီ. အာဟေဆာလီ မုး ဂွန် အာနာဂါယ်.
26 အာနာဂါယ် မုး ဂွန် အာမာအာတ်. အာမာအာတ် မုး ဂွန် အာမာထာထီယာ ပေါ ဝီ. အာမာထာထီယာ တီ မုး ဂွန် အာဆေမေအိန်. အာဆေမေအိန် မုး ဂွန် အာယုဝ်ဆေက်. အာယုဝ်ဆေက် မုး ဂွန် အာယုဝ်ဒါ.
27 အာယုဝ်ဒါ မုး ဂွန် အာယုဝ်နာန်. အာယုဝ်နာန် မုး ဂွန် အာရေဆာ. အာရေဆာ မုး ဂွန် အာဇေရူဘာဘေန်. အာဇေရူဘာဘေန် မုး ဂွန် အာဆေထီအေန်. အာဆေထီအေန် မုး ဂွန် အာနေရီ.
28 အာနေရီ မုး ဂွန် အာမေလာခီ. အာမေလာခီ မုး ဂွန် အာထီအာတ်. အာထီအာတ် မုး ဂွန် အာခုဝ်ဆမ်. အာခုဝ်ဆမ် မုး ဂွန် အာအေမာဒမ်. အာအေမာဒမ် မုး ဂွန် အာအေရာ.
29 အာအေရာ မုး ဂွန် အာယောဆူ. အာယောဆူ မုး ဂွန် အာလီအေဇေန်. အာလီအေဇေန် မုး ဂွန် အာယုဝ်ရိမ်. အာယုဝ်ရိမ် မုး ဂွန် အာမာထတ်. အာမာထတ် မုး ဂွန် အာလေဝီ.
30 အာလေဝီ မုး ဂွန် အာဆီမေအူန်. အာဆီမေအူန် မုး ဂွန် အာယူဒါ. အာယူဒါ မုး ဂွန် အာယုဝ်ဆဲပ်. အာယုဝ်ဆဲပ် မုး ဂွန် အာယုဝ်နာမ်. အာယုဝ်နာမ် မုး ဂွန် အာအေယာခိမ်.
31 အာအေယာခိမ် မုး ဂွန် အာမေလေအာ. အာမေလေအာ မုး ဂွန် အာမေနာ. အာမေနာ မုး ဂွန် အာမတ်ထာထာ. အာမတ်ထာထာ မုး ဂွန် အာနာထာန်. အာနာထာန် မုး ဂွန် အာဒါဝိတ်.
32 အာဒါဝိတ် မုး ဂွန် အာယေဆေ. အာယေဆေ မုး ဂွန် အာအုဝ်ဘေတ်. အာအုဝ်ဘေတ် မုး ဂွန် အာဘုဝ်အာပ်. အာဘုဝ်အာပ် မုး ဂွန် အာဆာလာမူန်. အာဆာလာမူန် မုး ဂွန် အာနာဆူန်.
33 အာနာဆူန် မုး ဂွန် အာမီနာဒါပ်. အာမီနာဒါပ် မုး ဂွန် အာဒါမိန်. အာဒါမိန် မုး ဂွန် အာရာမ်. အာရာမ် မုး ဂွန် အာဟေဇာရူန်. အာဟေဇာရူန် မုး ဂွန် အာဖေရေတ်. အာဖေရေတ် မုး ဂွန် အာယူဒါ.
34 အာယူဒါ မုး ဂွန် အာကူပ်. အာကူပ် မုး ဂွန် အာဆဲက်. အာဆဲက် မုး ဂွန် အာဘြာဟမ်. အာဘြာဟမ် မုး ဂွန် အာထေန်ရာ. အာထေန်ရာ မုး ဂွန် အာနာဟုဝ်.
35 အာနာဟုဝ် မုး ဂွန် အာဆေရုက်. အာဆေရုက် မုး ဂွန် အာရေဂူ. အာရေဂူ မုး ဂွန် အာဖေလေ. အာဖေလေ မုး ဂွန် အာအေဘာ. အာအေဘာ မုး ဂွန် အာဆေလာ.
36 အာဆေလာ မုး ဂွန် အာခေနန်. အာခေနန် မုး ဂွန် အာဖက်ဆာတ်. အာဖက်ဆာတ် မုး ဂွန် အာဆေမ်. အာဆေမ် မုး ဂွန် အာနုဝ်. အာနုဝ် မုး ဂွန် အာလာမ်.
37 အာလာမ် မုး ဂွန် အာမေထူဆာလာ. အာမေထူဆာလာ မုး ဂွန် အာဟေန်. အာဟေန် မုး ဂွန် အာယာရေတ်. အာယာရေတ် မုး ဂွန် အာမာဟာန်လာလေန်. အာမာဟာန်လာလေန် မုး ဂွန် အာခေနန်.
38 အာခေနန် မုး ဂွန် အာအေန်. အာအေန် မုး ဂွန် အာဆေတ်. အာဆေတ် မုး ဂွန် အာဒါမ်. အာဒါမ် တွိုန် ယီ မုး ဂွန် ဇဝ်ဖြာ.

LUK 4
1 ဒေါ ဝီ လေး ဇဝ် ယေဆူ ခူပ် ဘ့လဲင် ယောဒါန် တွိုန်, နဝ်း ဖွိုမ် ဇဝ်ဖြာ ဟဲ့ နုဝ့် ခဲင် နဝ်း အန်. နဝ်း ဖွိုမ် ဇဝ်ဖြာ တီ ဝီ ဆုတ့် ဇဝ် ယေဆူ ဟာဝ် ခဲင် ပြဲ ကာဟဝ်း.
2 ဒေါ ကွယ် အန် ခဲင် ပြဲ ကာဟဝ်း အာဒါ ဖွုန် ဂိုဝ် ဆီငဲ, ဘုဝ် ကာနမ် တး ဒူင် ကွယ် အန်, ကာဆုး အန် ဘူင် မှာပ်. ဖွုန် ဂိုဝ် ဆီငဲ တီ, အန် တူ ဟူမ် မာဆေ. ခုဝ်, အန် ကာပြာန့် ပီ ဒီ ဟူမ်.
3 ဘုဝ် ကာနမ် ယီ ကာလာင် ဂြုဝ်း ဒီ အန် တဝ်း, “အိုယ်, ဆေ န့ မှာန် မုး မဲ ဂွန် ဇဝ်ဖြာ, တဲး မဲ ကာလာင်, တဲး မာဝ် နီ ဝီ ဘဲန် ပီ ဒီ ဟူမ် မဲ.”
4 အန် ဟဲ့ ဟွတ့် ကာလာင် ပါယ် တီ, ဇဝ် ယေဆူ ဝီ ဝျီ့ ဂြုဝ်း တီ. အန် တဝ်း, “ခဲင် ဘပ် ဇဝ်ဖြာ န့ တဝ်း, ‘ဆေ ဒူအီ မိုဝ်း မီ ပီ ဒီ ဟူမ် အူ မျုဝ်, အာဝ် ဂ့လိုမ်. န့ ဆီ လုဝ် ပေါ န့ ပွါ.’”
5 ဝါယ် အန် တီ ဘုဝ် ကာနမ် ဝီ တိုယ် ဇဝ် ယေဆူ, တဲး အန် ဇမ် ဒူင် စာ ကာဆဝ် အူ ပ့လုဝ့်, တဲး အန် ယွတ် မာန် မိူင် ဒွန် ပ့လုဝ့် ဒဲင် ကာဒါယ် နီ.
6 ဘုဝ် ကာနမ် ဝီ တဝ်း, “တဲး မဲ ယွတ် အာတီ ဒွန် မျုဝ်. ဘော ကြုဝ်ကြာမ် တီ, ဘော ပွုန် ဘော အာဖုင် ဒင်ခုဝ် အန်, အုဝ် ဒီ ဒွါ တူတ့် ဒီ မဲ. ဇိုဝ် တီ ဒွန် မျုဝ်, န့ မုး အုဝ် အီ အိုပ် တူတ့်. အုဝ် ဘော အိုင် ဒီ ဒွါ ဒီ အာဆေ, အုဝ် ဟဲ့ ပွိုန် ဒွါ ဒီ ဝီ တီ.
7 ဆေ မဲ ဘော ကြိုပ် အုဝ်, ပီ ယိုဝ် မဲ တီ ဒွန် မျုဝ်, န့ ဒီ ဘဲန် ကြုဝ် မဲ.”
8 အန် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ အန်, “ခဲင် ဘပ် ဇဝ်ဖြာ ဟဲ့ ဒဲမ် အုန် ပါယ် နီ. န့ တဝ်း, ‘ဘေ လုဝ် ကြိုပ် မီ ဇဝ်ဖြာ, အီ မုး ဇဝ်ဖြာ ပီ ကြိုပ် ဘေ. ဘေ လုဝ် ဘူင် ဂါန် ဇဝ်ဖြာ အူ ကာဒင် တီ, ကွဲ့ ကြိုပ် ပေါ ကာဒင်.’”
9 အန် ဟဲ့ ဟွတ့် ကာလာင် ပါယ် တီ, ဘုဝ် ကာနမ် ဝီ တိုယ် ဇဝ် ယေဆူ ဟာဝ် ဇမ် ခဲင် မိူင် ယေရူဆာလဲမ်, တဲး အန် ကွယ် ဒဲင် ကာတု ဟုဝ် ဇဝ်ဖြာ. အန် ဘော တဝ်း ဒီ ဇဝ် ယေဆူ, “ဆေ ဟဲ့ မှာန်, မုး မဲ ဂွန် ဇဝ်ဖြာ, တဲး မဲ ဘုင်ဘ့လုး ဘျွာ ဒူင် ကွယ် မဲ နီ.
10 ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, ‘ဇဝ်ဖြာ ဒီ စ်ု ဂေ အာမူ အာမာတ် အန်, တဲး ဂေ လိုမ်လာ ယွတ် ဆီချာ မဲ.’
11 ပေါ အူ ပ့လုဝ့် န့ တဝ်း, ‘ဂေ အာမူ အာမာတ် ဇဝ်ဖြာ, ဂေ ဒီ ဘ်ု ဒီ စုဝ့် မဲ တာ ဒဲ ဂေ, တူ တဲး ပ့လဝ် မဲ တာ ဒုး ဒီ မာဝ်.’”
12 ဇဝ် ယေဆူ ဝီ တဝ်း, “ခဲင် ဘပ် ဇဝ်ဖြာ န့ ဘော ဒဲမ် အုန် ပါယ် နီ. န့ တဝ်း, ‘ကွဲ့ ထေဝ် နဝ်း ဇဝ်ဖြာ, အီ မုး ဇဝ်ဖြာ ပီ ကြိုပ် မဲ.’”
13 ဘုဝ် ကာနမ် ဟဲ့ ဟွတ့် ထေဝ် နဝ်း ဇဝ် ယေဆူ ဘဲန် မျုဝ် ဘဲန် မျုဝ်, အန် ဝီ လေး ဟာဝ် ဒူင် ကွယ် ဇဝ် ယေဆူ. အန် ဘော နှဝ့် ဘ်ု ဒီ ယွတ် ဆီငဲ မှဝ် အန် ဒီ ဝီ ပွိုန် ဒီ ထေဝ် နဝ်း ဇဝ် ယေဆူ.
14 ဝါယ် အန် တီ ဇဝ် ယေဆူ ဝေန့် ခဲင် အိူင် ဂါလီလေ. အန် မိူဝ် မိုဝ်း ပွုန် ပီ ဒွါ နဝ်း ဖွိုမ် ဇဝ်ဖြာ ဒီ အန်. ဆာဒါင် လွင် ပီ ဘူင် ပီ တဝ်း အန်, န့ ဘော ဘြဲ ဟာဝ် ဒွန် ပ့လုဝ့်, တဲး ဒူအီ ခဲင် မိူင် ဘော မိူင် ကော နပ် လွင် အန်.
15 ဇဝ် ယေဆူ ယီ ဟာဝ် ဘဲန် မိူင် ဘဲန် မိူင်, မာနုဝ် ဒူအီ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဂေ ဒူအီ ဒွန် အီ ဘော အိူပ် အန်.
16 ဒေါ အန် တီ ဇဝ် ယေဆူ ဝေန့် ခဲင် မိူင် နာဆာရေတ့်, မုး မိူင် ဒူင် ကွယ် အန် ဆိန့် ဒီတဲတ် အန်. ဘော ဇမ် ဆီငဲ ဒီလှဝ်, အန် ဟုဝ့် ဒီ ဇူင် ကြိုပ် ဂေ ဒူအီ ယူဒါ ဇဝ်ဖြာ တဲး န့ ပီ ပီ ဘူင် အန် ဆေဆေ. အန် ဘော ယိတ့် တိး ထမ် ခဲင် ဘပ် ဇဝ်ဖြာ.
17 ဒဲစေန့် အီ လိုမ်လာ ဘပ် ဇဝ်ဖြာ ခဲင် ဇူင် တွိုန် ဘော အာပ် ဘပ် ဒီ အန်. န့ မုး ဘပ် ပီ ဒဲမ် အာအီဆာယ အီ မုး ဒူအီ အီ ဘျာန် ဂြုဝ်း ဇဝ်ဖြာ ဒေါ မွိုန်. ဇဝ် ယေဆူ ဝီ ဝိုဝ်း ဘပ် တွိုန်, ဝီ ဟြေတ့် ဘော ယိုဝ် ပ့လုဝ့် အီ ဒဲမ် အုန် ပါယ် နီ,
18 “နဝ်း ဖွိုမ် ဇဝ်ဖြာ ဟဲ့ အိုပ် အုဝ်, ဟဲ့ ရဝ်း အုဝ်, တဲး အုဝ် ကာလာင် ဂြုဝ်း ဒီ ဂေ ဒူအီ အီ မွှိုမ် ကာဝေ, တဲး ဂေ ဘဲန် နဝ်း ဒါခိုယ်. အန် ဇဝ် ဘော တိုယ် အုဝ် ဟာဝ် ကာလာင် ဒီ ဂေ အီ ကွယ် ခဲင် ကာပိုမ်, တဲး ဂေ ပွိုန် ဒီ လေး ခဲင် ကာပိုမ် ဒူင် ကွယ် ဂေ တီ. အန် ဇဝ် တဲး အုဝ် ကာလာင် ဘော ဒီ ဂေ ဒူအီ ငါယ် အပ်, တဲး ငါယ် ဂေ ဝီ ဘ့လာင်. ဂေ ဒူအီ မိုဝ်း နဝ်း လိုဝ်, အုဝ် ဘော လုဝ် တဲး ဂေ ဝီ ဒါခိုယ်.
19 အန် ဇဝ် မိူဝ် တဲး အုဝ် ကာလာင် လွင် အာခြာဝ် မွှိုမ် ပီ ဒွါ ဇဝ်ဖြာ ဒီ ဒူအီ, တဲး ဂေ လေး ခဲင် ဒုက်.” ခဲ့ တီ ဇဝ် ယေဆူ တိး ခဲင် ဘပ် ဇဝ်ဖြာ တွိုန်.
20 အန် ဟဲ့ ဟွတ့် တိး, အန် ဘော ဝီ ဒွါ ဘပ် ဒီ ဒူအီ အီ လိုမ်လာ ဘပ် ဇဝ်ဖြာ. ဟဲ့ ဟွတ့် အန် ဝီ တုတ့် ဒူင် ကွယ် အန်. ဂေ ဒူအီ အီ ကွယ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ဂေ ယွတ် ဆီချာ အန်.
21 ဇဝ် ယေဆူ စုး ဒီ ကာလာင် ဒီ ဂေ. အန် တဝ်း, “ဂြုဝ်း ဇဝ်ဖြာ ပဲ့ ဟဲ့ ထူမ် ဘေ တီ, အာတိုဝ် နီ ဟဲ့ ဘဲန် တူတ့် ပီ တဝ်း ဇဝ်ဖြာ ဒီ ဘေ.”
22 ဂေ ဒူအီ အီ ထူမ် ပီ တဝ်း အန်, ဂေ ဘော အာမ် လွင် ဂြုဝ်း မွှိုမ် ပီ ကာလာင် အန် ဒွန် မျုဝ်. ဂေ ယီ တဝ်း, “ဒူအီ တီ မုး ဂွန် အာယုဝ်ဆဲပ်, အာဝ် မုး.း”
23 ဇဝ် ယေဆူ ဝီ တဝ်း ဒီ ဂေ, “ဘေ နပ် ဒီ ကာလာင် ဂြုဝ်း ထုင် အီ တဝ်း, ‘ဆေ မဲ မုး ဆာရာဝူန်, တဲး မဲ ဆီနမ် ဒုဝ် မဲ, တဲး မဲ ကဲန် အဲ ဒီ အာတ့်.’ ဘေ ဒီ ဘော တဝ်း, ‘ယေ ဟဲ့ ယိုဝ် လွင် မဲ ဟဲ့ ဘူင် အီ မွှိုမ် အာမ် ကာဆဝ် ခဲင် မိူင် ကာပေနာရိုမ်. တဲး မဲ ဘူင် ပါယ် တီ ဘော ဒူင် ကွယ် မဲ နီ ခဲင် မိူင် ဘြိမ် မဲ, တဲး ယေ နပ်, မဲ မုး အာဆေ.’
24 အုဝ် ယီ တဝ်း အာခ်ု ဒီ ဘေ, ဆေ ဒူအီ အီ ဘျာန် ဂြုဝ်း ဇဝ်ဖြာ တး ဇမ် ခဲင် မိူင် ဘြိမ် အန်, ဂေ ဒူအီ အီ ကွယ် ခဲင် မိူင် အန် တီ, ဂေ တူ ရုဝ်ဆေ အန်.
25 န့ ဘော ပါယ် တီ. ဒေါ ကွယ် ဒါ အာအေလီယ တွိုန်, ဒေါ တူ မိုဝ်း အိုမ် ဂ့လာယ် အာဒါ အူယ် ဆီနမ် ဒီ ဒဝ် မာဂျီန်, ဂေ ဒူအီ ဘော အေတ့် ပီ ဒီ ဟူမ် ခဲင် မိူင် အီဆာရေလ နီ. ဒေါ အန် တီ ဂေ ယာ ဆီပြး ဟဲ့ ကိူန် ခဲင် မိူင် အီဆာရေလ.
26 ဇဝ်ဖြာ ယီ တူ တဲး အာအေလီယ ဟာဝ် ဇမ် ဒူင် ကွယ် ဂေ. အန် တဲး အာအေလီယ ဟာဝ် ဇမ် ဒူင် ကွယ် ယာ ဆီပြး အူ ဝီ အီ တူ မုး ဒူအီ အာမျုဝ် ယူဒါ, အီ ကွယ် မိူင် ဇာရေဖတ် အီ ကွယ် ကာတတ် မိူင် ဆီဒူန်.
27 ဒေါ ကွယ် ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအေလီဆာ တွိုန်, န့ ဘော ပါယ် တီ. ဒေါ အန် တီ ဂေ ဒူအီ မိုဝ်း ဆဝ် ဒုတ်a ဟဲ့ ကိူန် ခဲင် မိူင် အီဆာရေလ. ဇဝ်ဖြာ ယီ တူ တဲး ဆဝ် ဒွန် အီ ဟြာယ်. န့ မုး မီ အာနေမာန် အီ တး မိူင် ဆူရီ, အီ တူ မုး ဒူအီ အာမျုဝ် ယူဒါ, ဆဝ် အန် အူ ဝီ တီ, ဇဝ်ဖြာ ဟဲ့ တဲး န့ ဟြာယ်, တဲး န့ ကဲန်.”
28 ဇဝ် ယေဆူ ဟဲ့ ဟွတ့် ကာလာင် ပါယ် တီ, ဂေ ဒူအီ အီ ကွယ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ တွိုန်, ဂေ ဟဲ့ ထူမ် လွင် အန် တီ, ဂေ ဘော ကြဲ ဒီ ရူ ကာဆဝ်.
29 ဂေ ဘော ယိတ့် မှေတ့် အန်, ဆုတ့် အန် လေး ခဲင် မိူင် ဂေ. ဂေ ဝီ တိုယ် အန် ဟုဝ့် ကာဒဲ့ နွန် ဒူင် ကွယ် မိူင် ဂေ. ဂေ တဝ်း ဒီ စုန် ဘျွာ အန် ဒဲင် ဒါအာင် စာ.
30 ဇဝ် ယေဆူ ယီ လေး ဒူင် ကွယ် ဂေ, ဝီ ဟာဝ် နာ ဆီ ဟာဝ် အန်.
31 ဝါယ် အန် တီ ဇဝ် ယေဆူ ဟာဝ် ဇမ် မိူင် ကာပေနာရိုမ် ခဲင် အိူင် ဂါလီလေ. ဘော ဇမ် ဆီငဲ ဒီလှဝ်, ဇဝ် ယေဆူ ဘော မာနုဝ် ဂေ ဒူအီ အီ ကွယ် ခဲင် မိူင် တွိုန်.
32 ဂေ ဒူအီ ထူမ် ပီ မာနုဝ် အန်, ဂေ ဘော အာမ် ကာဆဝ်. ပီ မာနုဝ် အန်, န့ မိုဝ်း ပွုန် တာင်.
33 ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ တွိုန်, န့ မိုဝ်း အီမာယ် အူ ဝီ. ကာနမ် ဟာယ် ဟဲ့ လိုပ် အန်. ဒူအီ တီ ဘော ဒတ် တာင်. အန် တဝ်း,
34 “အိုယ်, မဲ အာယေဆူ, ဝီ အီ တး မိူင် နာဆာရေတ့်, မာဆေ ပီ လုဝ် မဲ ဒီ ယေ.း မဲ ဟဲ့ တး ဒီ ဘူင် တဲး ယေ စှိုမ်.း အုဝ် နပ်, မဲ မုး အာဆေ. မဲ မုး ဒူအီ ဘွတ် ပီ ရဝ်း ပီ တိုယ် ဇဝ်ဖြာ.”
35 အန် ဟဲ့ ဟွတ့် ကာလာင် ပါယ် တီ ဒီ ဇဝ် ယေဆူ, ဇဝ် ယေဆူ မိူဝ် ခြဲ ကာနမ် တွိုန် ကာလာင် ဂြုဝ်း. အန် တဝ်း, “ကွဲ့ ဂြုဝ်း. လေး ခဲင် ဒုဝ် ဒူအီ တီ.” အန် ဟဲ့ ဟွတ့် ကာလာင် ပါယ် တီ, ကာနမ် ဟာယ် ဝီ ဘူင် တဲး ဒူအီ တွိုန် ကေး, တဲး ဂေ ဘောကာဂ့လျီတ် ပွိုန် ဒီ ယိုဝ်. အန် ဘော လေး ခဲင် ဒုဝ် ဒူအီ တီ, တူ ဝီ တဲး အန် မိုဝ်း ဆဝ် ပေါ န့ ပွါ.
36 ဂေ ဒူအီ ဘောကာဂ့လျီတ် ဘော အာမ် အန်. ဂေ လာယ် ကာမွုန် လွင် အန် တီ. ဂေ တဝ်း, “မာဆေ န့ မုး, ပီ ကာလာင် ဒါ ဆာရာ တီ.း အန် မိုဝ်း ပွုန် တာင် ကာဆဝ်, နပ် ဒီ စ်ု ကာနမ် ဟာယ် လေး. ဟဲ့ ဟွတ့်, ကာနမ် ဘော လေး ခဲင် ဒုဝ် ဒူအီ တွိုန်.”
37 ဂေ ဘော ကာလာင် လွင် ပီ ဘူင် ဇဝ် ယေဆူ, တဲး န့ ကော ဘြဲ ဒွန် နာ ဒွန် ပ့လုဝ့်, တဲး ဂေ ဒူအီ အီ ကွယ် ခဲင် မိူင် တွိုန် ကော နပ် တူတ့် လွင် အန် တီ.
38 ဝါယ် အန် တီ ဇဝ် ယေဆူ လေး ခဲင် ဇူင် တွိုန်, ဟာဝ် လိုပ် ခဲင် ကာင် အာဆီမူန်. ဒေါ အန် တီ န့ မုး ဂိုန့် အာဆီမူန် ဟဲ့ ဆဝ်ဖိုဝ်. ဒုဝ် အန် ဟဲ့ ဒါတ် ကာဆဝ်. ဒူအီ အီ ကွယ် ဒီ တီ, ဂေ ဘော မှာန့်, တဲး ဇဝ် ယေဆူ စွယ် ယာ တီ.
39 ဇဝ် ယေဆူ ဘော လိုပ် ဟာဝ် ချြီ့ ဒူင် အိတ် အန်, စ်ု ဆဝ် အန် ဟြာယ်. ဟဲ့ ဟွတ့်, ဆဝ် အန် မိူဝ် ဟြာယ် အူ ဇေန့်. အီဘိုန့် တွိုန် ဝီ ယိတ့်, ရဲန် ပီ ဒီ ဟူမ်, ယွတ် လိုမ်လာ ဂေ.
40 ဘာ ဒီ အပ် ဒေါ ဂေတ့် ဆီငဲ, ဂေ တး တိုယ် ဒူအီ ဟဝ် အီ မိုဝ်း ဆဝ် ဒွန် မျုဝ်, တဲး ဂေ တး ဇမ် ဒီ အာတ့် ဇဝ် ယေဆူ. ဇဝ် ယေဆူ ဒါင် ဒဲ အန် ဒဲင် ဂိန့် ဒွန် အီ, တဲး ဆဝ် ဂေ ဟြာယ် တူတ့်.
41 ဘော ကာနမ် အီ လိုပ် ပ့လိုက် ဒူအီ, ဂေ ဘော လေး တဝ်. ဒေါ လေး တဝ် ဂေ, ဂေ တဝ်း, “မဲ ဇဝ်, မဲ မုး ဂွန် ဇဝ်ဖြာ.” ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ တူ ခ့ဝါင် ဂေ ကာလာင် ပီ နပ် ဂေ လွင် မုး အန် အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
42 ပါ ခဲညှာ ဆိန့်ဝး စေဝ် ဇဝ် ယေဆူ ဝီ လေး ခဲင် မိူင် တွိုန်, ဟာဝ် ဒူင် တူ မိုဝ်း ဒူအီ. ဂေ ဒူအီ အီ ကွယ် ခဲင် မိူင် တွိုန်, ဂေ ယီ ဟာဝ် ဟြေတ့် အန်. ဟဲ့ ဟွတ့် ယိုဝ် အန်, ဂေ ဘော မှာန့် ဒီ အန်, ကွဲ့ တဲး အန် ဝီ ဟာဝ် ပေါ ပ့လုဝ့်.
43 ဇဝ် ယေဆူ ယီ တဝ်း ဒီ ဂေ, “အုဝ် ဘော လုဝ် ကာလာင် လွင် အာခြာဝ် ဒီ အိုပ် ဇဝ်ဖြာ ကာဒါယ် နီ, တဲး ဘော ဂေ ဒူအီ မိူင် ဟဝ် ကော နပ်. ခုဝ်, ဇဝ်ဖြာ ဟဲ့ တိုယ် အုဝ် ဇမ် ဒီ နီ, တဲး အုဝ် ဘူင် ဂါန် ဇိုဝ် တီ.” ဇဝ် ယေဆူ ဟဲ့ ဟွတ့် တဝ်း ပါယ် တီ,
44 အန် ဝီ ဟာဝ် ဇမ် ခဲင် အိူင် ယူဒါ ဘဲန် ပ့လုဝ့် ဘဲန် ပ့လုဝ့်, ကာလာင် လွင် ပီ ဒီ ဘူင် ဇဝ်ဖြာ, တဲး ဂေ ဒူအီ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ ပွိုန် ဒီ ထူမ်.

LUK 5
1 အူ ဆီငဲ, ဇဝ် ယေဆူ တး ဒီ ခူပ် အိုမ် ဒိုင် အီ စိူဝ် အိုမ် ကေနေဆာရေတ်.a ဂေ ဒူအီ ကိူန် မိူဝ် ဟဲ့ တး ဒူင် ကွယ် အန် တီ. ဂေ ဘော လာယ် ကာဆျီ့, တဲး ဂေ ပွိုန် ဒီ ထူမ် ဂြုဝ်း ဇဝ်ဖြာ.
2 ဇဝ် ယေဆူ ယိုဝ် ရိုဝ် အာ လှာင် ကွယ် ဒီ ခူပ် အိုမ်. ဂေ ဒါ အီ မှေတ့် မာဂါ, ဟဲ့ လေး ခဲင် ရိုဝ်, လး န့ရပ် ဂေ.
3 ရိုဝ် တွိုန်, န့ မုး ရိုဝ် အာဆီမူန်. ဇဝ် ယေဆူ ဘော လိုပ် ကွယ် ခဲင် ရိုဝ် အူ လှာင်, စ်ု အာဆီမူန်, တဲး အန် ပဝ့် ရိုဝ်, လိုပ် ဟာဝ် ခဲင် အိုမ် အီ စဲက်. ဟဲ့ ဟွတ့်, အန် ဘော တုတ့် ခဲင် ရိုဝ် တွိုန်, မာနုဝ် ဂေ ဒူအီ အီ ကွယ် ဒီ ခူပ် အိုမ်.
4 အန် ဟဲ့ ဟွတ့် မာနုဝ်, အန် ဝီ တဝ်း ဒီ အာဆီမူန်, “တဲး မဲ ဝီ ပဝ့် ရိုဝ်, ဟာဝ် ဇမ် ဒူင် လိုက် အိုမ်. ဟဲ့ ဟွတ့်, ဘော မဲ ဘော ဂိုက် မဲ, တဲး ဘေ ဘျွာ န့ရပ် ဘေ, တဲး ဘေ ထေဝ် ဒီ မှေတ့် မာဂါ.”
5 အာဆီမူန် ဝီ တဝ်း ဒီ အန်, “အိုယ် မဲ ဒါ ဆာရာ, ယေ ဟဲ့ ဘျွာ န့ရပ် ယေ နွင် ခိူန်, ယေ ယီ တူ ပွိုန် မာဆေ. ကူပ် ဟဲ့ စ်ု မဲ ဇဝ် ဒီ အုဝ်, အုဝ် ဒီ ဘော ဘျွာ န့ရပ် ယေ ပေါ အူ ဇေန့်.”
6 ဟဲ့ ဟွတ့် ပန် တီ ဂေ ဝီ ဘျွာ န့ရပ် ဂေ, ဝီ ပွိုန် မာဂါ ကိူန် ကာဆဝ်, တဲး န့ရပ် ဂေ ကော ကာပျာတ့်.
7 အာဆီမူန် ဘော ဂေ ဒူအီ အီ ကွယ် ရိုမ် ဒူပ် အန်, ဂေ ဘော ဒဲ့ ဂိုက် ဂေ အီ ကွယ် ခဲင် ရိုဝ် ပေါ အူ လှာင်, တဲး ဂေ တး စွယ် ဂေ. ဂေ ဘော ဝီ တး စွယ်, ဝီ ဒိုဝ်း အုန် မာဂါ ခဲင် ရိုဝ်, တဲး ရိုဝ် ဘော အာ လှာင် ကော ရိန် ဒီ စေတ့် လူင် ခဲင် အိုမ်.
8 အာဆီမူန်, အီ စိူဝ် ဘော အာပေတာရူ, အန် ဘော ယိုဝ် လွင် အန် တီ, အန် ဘော ခြိုပ်ခြဝ် ဒီ အာတ့် ဇဝ် ယေဆူ, ဝီ ကြိုပ် အန် တဝ်း, “အိုယ်, မဲ ဇဝ်, အုဝ် မှာန့်, တဲး မဲ လေး ဒူင် ကွယ် အုဝ်. အုဝ် မုး ဒူအီ အီ မိုဝ်း မှာပ်.”
9 ပန် တီ အာဆီမူန် ဂေ ဂိုက် အန်, ဂေ အာမ် ကာဆဝ် ဒီ ပွိုန် ဂေ မာဂါ ကိူန် ခဲ့ တီ.
10 အာယာကူပ် ဂါယ် အာယောဟာန်, အီ မုး ဂွန် အာဇေဘေဒေ, ဂါယ် အီ ဘူင် ရိုမ် ဂါန်, ဘော အာဆီမူန်, ဂေ ဘော အာမ် ကာဆဝ် လွင် အန် တီ. ဇဝ် ယေဆူ ဝီ တဝ်း ဒီ အာဆီမူန်, “ကွဲ့ တဲး မဲ ယုဝ်. အူ ဆိန့် ဒေါ တီ နီ ဟာဝ် နာ အာတ့်, ဘေ ဒီ ဘော ပွိုန် ဒီ ဒဲ့ ဒူအီ တး ဒူပ် အုဝ်, တဲး န့ ပီ ပီ မှေတ့် ဘေ မာဂါ တီ.”
11 အန် ဟဲ့ ဟွတ့် ကာလာင် ပါယ် တီ, ဂေ ဘော ဘ့လေး အုန် ရိုဝ် ဂေ ဒီ ခူပ် အိုမ်, ဘ့လေး ကြုဝ်ကြာမ် ဂေ ဒွန် မျုဝ်, ဝီ ဟာဝ် ဒူပ် ဇဝ် ယေဆူ.
12 အူ ဆီငဲ ဒေါ ကွယ် ဇဝ် ယေဆူ ခဲင် မိူင် အူ မိူင်, န့ ဘော မိုဝ်း ဒူအီ အူ ဝီ, အန် မိုဝ်း ဆဝ် ဒုတ်.b ဒေါ ယိုဝ် အန် ဇဝ် ယေဆူ, အန် ခြိုပ်ခြဝ် ဒီ အာတ့် ဇဝ် ယေဆူ, မှာန့် ကာဆဝ် ဒီ အန် ဇဝ်. အန် တဝ်း, “အိုယ် မဲ ဇဝ်, ဆေ မဲ မိုဝ်း နဝ်း ဆီ ဘူင်, မဲ ဘော ပဲ ပီကဲန် အုဝ်, တဲး အုဝ် ဆီငါ ဒူပ် ပီ ဒမ် ဒါရာ.”
13 အန် ဟဲ့ ဟွတ့် တဝ်း, ဇဝ် ယေဆူ ဘော ဒိုဝ်း ဒဲ အန် ဟာ ဒိုဝ် ဒူအီ ဆဝ် တီ. အန် မိူဝ် တဝ်း, “အုဝ် ဟဲ့ ဆီ ဘူင်. တဲး မဲ ကဲန်.” အန် ဟဲ့ ဟွတ့် ကာလာင် ဂြုဝ်း တီ, ဆဝ် ဒုတ် အန် တီ မိူဝ် ဟြာယ် အူ ဇေန့်.
14 ဇဝ် ယေဆူ ဝီ ဒမ် အန် တဝ်း, “ကွဲ့ ကာလာင် မာဆေ ဒီ ဒူအီ ဟဝ်. မဲ ယီ လုဝ် ဟာဝ် ဒူင် ကွယ် ဒူအီ အီ လှူ ဒီ ဇဝ်ဖြာ, တဲး အန် ယွတ် ဒုဝ် မဲ. ဟဲ့ ဟွတ့်, မဲ လုဝ် လှူ ခဲ့ ပီ ဒမ် ဒါ အာမုဝ်ဆဲ ဘေ လှူ, တဲး ဒွန် အီ နပ်, မဲ ဟဲ့ ကဲန်.”
15 လွင် ပီ ဘူင် ဇဝ် ယေဆူ တီ, န့ ယီ ဘြဲ ဒွန် ပ့လုဝ့် လွှိုမ် ခါ အာတ့်. ဂေ အီ ကိူန် အီ တး ထူမ် အန် ဇဝ်, ဂေ မိူဝ် ဆီ တဲး အန် ပီဟြာယ် ဆဝ် ဂေ ဒွန် မျုဝ်.
16 ဘဲန် ဇေန့် ဘဲန် ဇေန့် ဇဝ် ယေဆူ ယီ လေး ဟာဝ် ဆာခိုဝ် ဒူင် တူ မိုဝ်း ဒူအီ.
17 အူ ဆီငဲ ဇဝ် ယေဆူ ဘော မာနုဝ် ဒူအီ. ဂေ ဖိုင် ဖာရီဆဲ မင် အီ ဘော ဂေ ဒါ ဆာရာ အီ မာနုဝ် ဒါရာ ယူဒါ မင် အီ, ဂေ ဘော ကွယ် ထူမ် ပီ ကာလာင် ဇဝ် ယေဆူ. ဂေ ဟဲ့ တး ခဲင် အိူင် ဂါလီလေ ဘော ခဲင် အိူင် ယူဒါ ဒွန် ရဝ်. ဘော ဂေ ဒူအီ ကွယ် မိူင် ယေရူဆာလဲမ် ဟဲ့ တး ကာဇု. ပွုန် ဇဝ်ဖြာ ကွယ် ရိုမ် ဒူပ် ဇဝ် ယေဆူ တဲး အန် ပဲ ဒီ ပီဟြာယ် ဆဝ် ဂေ.
18 ဒေါ အန် တီ ဒူအီ မင် အီ ဘော တး တိုယ် ဒူအီ အူ ဝီ အီ ဟဲ့ ယမ် ဘ့လာက်. ဂေ တး ကာဂွတ် အန် ဒဲင် ကာစှူင့် အိတ် အန်, တဝ်း ဒီ တိုယ် အန် ဇမ် ခဲင် ကာင် ဒူင် ကွယ် ဇဝ် ယေဆူ, တဲး ဂေ ဘ့လေး အန် ဒီ အာတ့် ဇဝ် ယေဆူ.
19 န့ ယီ တူ မိုဝ်း ဒူင် ဒီ ပွိုန် လိုပ်, ကူပ် ကိူန် ဂေ ဒူအီ အီ ကွယ် ဒီ ကာင် တွိုန်. ဂေ ဝီ ကာဂွတ် အန် ဟုဝ့် ဒဲင် ကာတု ကာင်. ဂေ ဘော ယဝ်း ကာတု ကာင်, တဲး န့ မိုဝ်း ကာဒဝ်. ဟဲ့ ဟွတ့်, ဂေ ဝီ ဘျွာ လူင် အန် ဘော ကာစှူင့် အိတ် အန်, ဇမ် ဒီ အာတ့် ဇဝ် ယေဆူ.c
20 ဇဝ် ယေဆူ ဘော ယိုဝ် နဝ်း ညှိုမ် ဂေ ဒူအီ တွိုန်, အန် တဝ်း ဒီ ဒူအီ ဆဝ်, “အိုယ် ဝါ, မှာပ် ပီ ဘူင် မဲ, အုဝ် ဟဲ့ ဟွတ့် ဘ့လွာ့ ဝဲန်.”
21 အန် ဟဲ့ ဟွတ့် ကာလာင် ပါယ် တီ, ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒူအီ ခဲင် ဖိုင် ဖာရီဆဲ, ဂေ ကာဖာ ခဲင် နဝ်း ဂေ, “ဒူအီ တီ ဟဲ့ ခဲန့် ဇဝ်ဖြာ. အန် မုး ဒူအီ ပါယ် မှဝ်.း အာဝ် မိုဝ်း အာဆေ အီ ပဲ ဒီ ဘ့လွာ့ ဝဲန် မှာပ် အီ. န့ မိုဝ်း မီ ဇဝ်ဖြာ အူ ကာဒင် အီ ပဲ ဒီ ဘ့လွာ့ မှာပ် အီ.”
22 ဇဝ် ယေဆူ ယီ နပ် ပီ ကာဖာ ဂေ ခဲင် နဝ်း ဂေ. အန် ဝီ တဝ်း, “မှဝ် န့ ပါယ် ပီ ထာင် ဘေ ပါယ် တီ ခဲင် နဝ်း ဘေ.း
23 ဆေ အုဝ် တဝ်း ဒီ ဒူအီ ဆဝ်, ‘မှာပ် ပီ ဘူင် မဲ, အုဝ် ဟဲ့ ဟွတ့် ဂဝ်း ဝဲန်,’ ဘေ ထာင် န့ ငှိုယ် ကူပ် တူ ပွိုန် ယိုဝ် ဘေ, ယုဝ် န့ ဘဲန် တူ ဘဲန် ပီ တဝ်း အုဝ်. ဆေ အုဝ် ယီ တဝ်း ဒီ အန်, ‘တဲး မဲ ယိတ့် ဟာဝ်,’ ဘေ ထာင် န့ ညှာပ် ကူပ် ပွိုန် ယိုဝ် ဘေ န့ ဒီ ဘဲန် တူ ဘဲန် ပါယ် တီ.
24 အုဝ် ယီ တဲး ဘေ နပ် ဆီချာ, အုဝ် အီ ဟဲ့ ဘဲန် ဂွန် ဒူအီ, အုဝ် ဟဲ့ မိုဝ်း ပွုန် ဒဲင် ကာဒါယ်, တဲး အုဝ် ပဲ ဒီ ဘ့လွာ့ ဝဲန် မှာပ် အီ.” ပန် တီ ဇဝ် ယေဆူ ဘော တဝ်း ဒီ ဒူအီ ယမ် ဘ့လာက် တွိုန်, “အုဝ် တဝ်း ဒီ မဲ, ယိတ့်, တဲး မဲ ဒိုဝ်း ဂူင့် ဘော ဒူင် အိတ် မဲ, ဝီ ဝေန့် ဒီ ကာင် မဲ.”
25 ဇဝ် ယေဆူ ဟဲ့ ဟွတ့် ကာလာင် ပါယ် တီ, အန် မိူဝ် ယိတ့် အူ ဇေန့်, တဲး ဂေ ဒူအီ ယိုဝ်. အန် ဘော ဒိုဝ်း ဒူင် အိတ် အန်, ဝေန့် ဒီ ကာင် အန်. အန် မိူဝ် အိူပ် ဇဝ်ဖြာ ဒေါ ဝေန့် အန်.
26 ဂေ ဒူအီ ကိူန် မိူဝ် အာမ် ကာဆဝ် လွင် အန် တီ. ဂေ ဘော အိူပ် ဇဝ်ဖြာ ဘော ယုဝ် လွင် အန် တီ. ဂေ ဝီ လာယ် ကာမွုန် တဝ်း, “ဒေါ တီ နီ အေ ဟဲ့ ယိုဝ် အီ မွှိုမ် အာမ် ကာဆဝ်.”
27 ဝါယ် အန် တီ ဇဝ် ယေဆူ ဝီ လေး ခဲင် ကာင် တွိုန်, ဝီ ဟာဝ် ယိုဝ် ဒူအီ အီ ဂဲပ် ရွိုန် စိုင် အူ ဝီ. အန် စိူဝ် အာလေဝီ. အန် တုတ့် ဒူင် ဂဲပ် ဂေ ရွိုန် စိုင်. ဇဝ် ယေဆူ တဝ်း ဒီ အန်, “တး ဒူပ် အုဝ်.”
28 ဟဲ့ ဟွတ့် တဝ်း ပါယ် တီ, အာလေဝီ ဘ့လေး တူတ့် ကြုဝ် အန် ဒွန် မျုဝ်, ဟာဝ် ဒူပ် ဇဝ် ယေဆူ.
29 ဝါယ် အန် တီ အာလေဝီ ဘာင် ဇဝ် ယေဆူ ဟူမ် ဘူမ် ခဲင် ကာင် အန်. အန် ဟျီင် ဘော ဇဝ် ယေဆူ ဘော ဂေ ဒူအီ ဟဝ်. ဘော ဂေ ဒူအီ အီ ဂဲပ် ရွိုန် စိုင်, ဂေ ကိူန် ကွယ် ရိုမ်, ဟူမ် ဘူမ် ခဲင် ကာင် အန်.
30 ဂေ ဒူအီ ဖိုင် ဖာရီဆဲ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ယီ ကာလာင် ဒီ ဂေ ဒီဘဲ ဇဝ် ယေဆူ လွင် ပီ ဘူင် အန်. ဂေ တဝ်း, “မှဝ် န့ ပါယ် ပီ ဟူမ် ရိုမ် ဘေ ဒူပ် ဂေ ဒူအီ အီ ဂဲပ် ရွိုန် စိုင် ဘော ဒူပ် ဂေ ဒူအီ အီ ဘူင် မှာပ် ဒွန် မျုဝ်.း”
31 ဇဝ် ယေဆူ ဝီ တဝ်း, “ဆေ ဒူအီ ဟဲ့ ပ့လူမ် ခ, အန် တူ လုဝ် ဆာရာဝူန်. အာဆေ မိုဝ်း ဆဝ် ရောဂါ, အန် ဟဲ့ လုဝ် ဆာရာဝူန်.
32 အုဝ် မိူဝ် တူ တး တဲး အုဝ် ဘာင် ဒူအီ မွှိုမ် တး ဒူပ် အုဝ်. အုဝ် ဟဲ့ တး တဲး အုဝ် ဘာင် ဂေ ဒူအီ အီ မိုဝ်း မှာပ် တး ဒူပ် အုဝ်, တဲး ဂေ ဝဲန် နဝ်း ဘြိမ် ဂေ, ဝီ ဒိုဝ်း နဝ်း ကာမာယ်.”
33 ဒေါ အန် တီ န့ မိုဝ်း မင် အီ ဝီ ကာလာင် ဒီ ဇဝ် ယေဆူ တဝ်း, “ဘဲန် ဇေန့် ဘဲန် ဇေန့်, ဂေ ဒီဘဲ အာယောဟာန် ကဲမ် ဆိန့်, ခမ် ဒီ ယိူန် ပီ ဒီ ဟူမ် ဂေ ဘော ဆာခိုဝ် ဒီ ဇဝ်ဖြာ. ဘော ဒီဘဲ ဂေ ဒူအီ ဖိုင် ဖာရီဆဲ ဘော ဘူင် ပါယ် တီ. အီ မုး ဒီဘဲ မဲ, မှဝ် န့ ပါယ် ပီ ပွိုန် ဂေ ဟူမ် ဆေဆေ, တူ ဘူင် ပီ ဂေ.း”
34 ဂေ ဟဲ့ ဟွတ့် ဒီမွှတ် ပါယ် တီ, ဇဝ် ယေဆူ ဝီ တဝ်း ဒီ ဂေ, “ဆေ န့ မိုဝ်း ဘ့လွယ် ခတ်, ဒေါ ကွယ် ရိုမ် ကာညူမ် ဒူပ် ခဲတ့် အန်, ဘေ ထာင် ဂေ ဒူအီ အီ လိုပ် ဘ့လွယ် ဒီ ဘော ယိူန် ပီ ဟူမ် ဂေ.း ဘေ ဟဲ့ နပ် ဆီချာ, အာဝ် ပွိုန် ဘူင် ပါယ် တီ.
35 န့ ယီ ဒီ ဇမ် အူ ဆီငဲ, ဂေ ဒီ ဒိုဝ်း ဝဲန် ကာညူမ် တီ. ဒေါ အန် တီ ဂေ အီ လိုပ် ဘ့လွယ် တီ, ဂေ ဒီ ဝီ ယိူန် ပီ ဒီ ဟူမ် ဂေ.”
36 ဇဝ် ယေဆူ ဝီ မာနုဝ် ဂေ, တဲး န့ ဘဲန် အူဖာမာ. အန် တဝ်း, “အာဝ် မိုဝ်း ဒူအီ ယာတ့် ဆီတုဝ် ကာမာယ် ဝီ ကာပါင် ဆီတုဝ် ဘြိမ်. ဆေ အန် ဘူင် ပါယ် တီ, ဘော ဘိက် ကာမာယ် တွိုန် ဒီ ဝီ ပျာတ့် ဆီတုဝ် ဘြိမ် တဲး န့ လိုဝ်. န့ တူ လာယ် ကာဇဝ်.
37 န့ မိူဝ် အာဝ် မိုဝ်း ဒူအီ အီ ဟပ် အိုမ် ဆာဘျိတ်d ကာမာယ် ခဲင် ကာပဝ် ဘ့လေ ဘြိမ်. ဆေ အန် ဘူင် ပါယ် တီ, အိုမ် ဆာဘျိတ် ကာမာယ် တွိုန် ဒီ ဆီနမ် ခဲင် ကာပဝ် ဘ့လေ ဘြိမ် တီ, တဲး န့ ကော ကာလာတ့် လိုဝ်, တဲး န့ ကော စှိုမ်.
38 ခုဝ်, အိုမ် ဆာဘျိတ် ကာမာယ် လုဝ် ဟပ် ခဲင် ကာပဝ် ဘ့လေ ကာမာယ်.
39 အာဆေ ယီ ဒျီင် အိုမ် ဆာဘျိတ် ဘြိမ်, အန် တူ ဝီ ဆီ ဒျီင် အိုမ် ဆာဘျိတ် ကာမာယ်. အန် ဒီ တဝ်း, ‘အီ ဘြိမ် ဟဲ့ ဟွတ့် ဆီငဲး.’” ဇဝ် ယေဆူ ဟဲ့ မာနုဝ် ပါယ် တီ တဲး ဂေ နပ်, ဒါရာ ကာမာယ် ပီ မာနုဝ် အန် ဂါယ် ဒါရာ ဘြိမ် ပီ မာနုဝ် ဂေ ဒူအီ ယူဒါ, အာဝ် ပွိုန် ကာဝ်ု.

LUK 6
1 ဆီငဲ ဒီလှဝ် အူ ဆီငဲ, ဇဝ် ယေဆူ ဟာဝ် ဒူပ် န့တေန့် ခဲင် မာန်. ဘော ဂေ ဒီဘဲ အန် ဟာဝ် ရိုမ် ဒူပ် အန်. ဒေါ အန် တီ ဂေ ဟဲ့ ဆီကတ် ကာယူင့် ငှုဝ်, ဆီဘွတ် ဟူမ်.
2 ဂေ ဖိုင် ဖာရီဆဲ မင် အီ, ဂေ ယီ တဝ်း ဒီ ဇဝ် ယေဆူ, “မှဝ် န့ ပါယ် ပီ ဘူင် ဘေ ပီ ခြဲ ဒါရာ အေ ဘူင် ဒေါ မုး ဆီငဲ ဒီလှဝ်.း”
3 ဇဝ် ယေဆူ ဝီ တဝ်း ဒီ ဂေ, “ဘေ တူ ဒွိုမ် တိး ခဲင် ဘပ် ဇဝ်ဖြာ လွင် အာဒါဝိတ် ဘော ဂေ အီ ဒူပ် အန်.း ဒေါ ကာပြာန့် ဂေ ပီ ဒီ ဟူမ်,
4 အာဒါဝိတ် ဟဲ့ ဟာဝ် လိုပ် ခဲင် ကာင် ဒူင် ကြိုပ် ဂေ ဇဝ်ဖြာ, ဒိုဝ်း ခါမုန် ပီ ဘ့လေး ဂေ ဒီ အာတ့် ဇဝ်ဖြာ, ဝီ တဲး ဘော အန် ဘော ဂိုက် အန် ဟူမ်. ဆေ အာဝ် မုး ဒူအီ အီ လှူ ဒီ ဇဝ်ဖြာ, ဒါရာ ဇဝ်ဖြာ တူ တဲး အီ ဟူမ် ခါမုန် တီ. မာလဲ, ဇဝ်ဖြာ တူ ဒမ် မှာပ် ဒီ အန် ကူပ် ဘူင် အန် ပါယ် တီ.”
5 ဇဝ် ယေဆူ ဘော ဝီ တဝ်း ဒီ ဂေ, “အုဝ် အီ ဟဲ့ ဘဲန် ဂွန် ဒူအီ, န့ မုး အုဝ် အီ အိုပ် ဆီငဲ ဒီလှဝ်.”
6 န့ ဘော ဇမ် ဆီငဲ ဒီလှဝ် ပေါ အူ ဆီငဲ, ဇဝ် ယေဆူ ဟုဝ့် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, မာနုဝ် ဂေ ဒူအီ အီ ကွယ် ခဲင် ဇူင် တွိုန်. န့ မိူဝ် မိုဝ်း ဒူအီ အူ ဝီ, ဒဲ အန် ဘ့လာက် အာအး ဟဲ့ ယမ်.
7 န့ ဘော မိုဝ်း ဂေ ဒါ ဆာရာ အီ မာနုဝ် ဒါရာ ဇဝ်ဖြာ ဘော ဂေ ဖိုင် ဖာရီဆဲ မင် အီ. ဂေ နှဝ့် ဒီ ယွတ်, ယုဝ် ဇဝ် ယေဆူ ဒီ ပီကဲန် တူ ပီကဲန် ဒူအီ တွိုန် ဒေါ မုး ဆီငဲ ဒီလှဝ်. ဂေ ဆီ ဟြေတ့် ဒင်, တဲး ဂေ ပွိုန် ဒီ ဖျာက် ဇဝ် ယေဆူ.
8 ဇဝ် ယေဆူ ယီ နပ် လွင် ပီ ခြာမ် ဂေ ခဲင် နဝ်း ဂေ. အန် တဝ်း ဒီ ဒူအီ အီ မိုဝ်း ဒဲ အီ ဟဲ့ ယမ် ဘ့လာက်, “တဲး မဲ ယိတ့် တး ကွယ် နာ အာတ့် နီ.” ဟဲ့ ဟွတ့် တဝ်း ပါယ် တီ, ဒူအီ တွိုန် ဘော ယိတ့် ဟာဝ် ဇမ် ဒီ အာတ့် ဇဝ် ယေဆူ.
9 ပန် တီ ဇဝ် ယေဆူ ဝီ တဝ်း ဒီ ဂေ ဒူအီ အီ ကွယ် ခဲင် ဇူင် တွိုန်, “အုဝ် ဆီ ဒီမွှတ် ဘေ, မာဆေ ပီ ထာင် ဘေ. ဆေ န့ မုး ဆီငဲ ဒီလှဝ်, လုဝ် ဘူင် နာ မွှိုမ်, လုဝ် ဘူင် နာ တူ မွှိုမ်.း လုဝ် ချွတ် ဒူအီ.း လုဝ် ဘူင် တဲး အီ ယမ်.း မာဆေ ပီ ဒမ် ဒါရာ ဇဝ်ဖြာ အေ ဘူင်.း”
10 ဟဲ့ ဟွတ့်, ဇဝ် ယေဆူ ယွတ် ဂေ ဒူအီ ဘောကာဂ့လျီတ်. အန် ဝီ တဝ်း ဒီ ဒူအီ တွိုန်, “တဲး မဲ စုဝ့် ဒဲ မဲ.” ဟဲ့ ဟွတ့်, ဒူအီ တွိုန် ဘော စုဝ့် ဒဲ အန်. န့ ဘော ကဲန် အူ ဇေန့်.
11 ဒူအီ ဂေ တွိုန် ဘော ရူ ကာဆဝ် ခဲင် နဝ်း ဂေ. ဂေ ဘော လာယ် ဆင်ချာင် လွင် ပီ ဒီ ပါယ် ဂေ ဒီ ဘူင် ဒီ ဇဝ် ယေဆူ.
12 ဒေါ အန် တီ ဇဝ် ယေဆူ ဟုဝ့် ဒဲင် နွန် အူ ပ့လုဝ့် တဲး အန် ဆာခိုဝ် ဒီ ဇဝ်ဖြာ. အန် ဘော ဆာခိုဝ် နွင် ခိူန်, ကော ဇမ် ဆိန့်ဝး.
13 ပြဲ ဟဲ့ ဝး, အန် ဝီ ဒဲ့ ဂေ ဒီဘဲ အန် တး ဇမ် ဒူင် ကွယ် အန်. ခဲ့ ကွယ် ဂေ ဒီဘဲ အန်, အန် ရဝ်း ဂိုဝ် ဒီ အာ ဝီ, တဲး ဂေ ဘဲန် ဒူအီ ပီ ရဝ်း ပီ တိုယ် ဇဝ် ယေဆူ.
14 ဒူအီ ပီ ရဝ်း အန် ဘော စိူဝ် အာဆီမူန်. ဇဝ် ယေဆူ ဝီ တဲး အန် စိူဝ် အာပေတာရူ. အန် ဘော ရဝ်း အာအန်ဒါရူ အီ မုး ဝါ အာဆီမူန် ဘော အာယာကူပ် ဂါယ် အာယောဟာန်, အာဖီလိပ် ဂါယ် အာဘာထုဝ်လုဝ်မုဝ်
15 ဘော အာမာထဲ ဂါယ် အာထုဝ်မာတ်, အာယာကူပ်, အီ မုး ဂွန် အာလာဖဲ ဘော အာဆီမူန်, အီ ဟဲ့ ဒွိုမ် ဘဲန် ဒါ ဇူန်
16 ဘော အာယူဒတ်, အီ မုး ဂွန် အာယာကူပ် ဘော အာယူဒတ် အီ စိူဝ် ဘော အာဆာခါရီအူတ်, အီ အာပ် ဇဝ် ယေဆူ ဒီ ရန်ဆူ အန်.
17 ဟဲ့ ဟွတ့် ဇဝ် ယေဆူ ဘော ဂေ ဒီဘဲ အန် လေး လူင် ဒဲင် နွန်. ဂေ တး ဇမ် ဒူင် ဂ့လင် အူ ပ့လုဝ့်. ဘော ဂေ ဒီဘဲ အန်, ဘော ဂေ ဒူအီ ကိူန် ဟဲ့ ကွယ် ရိုမ်. ဂေ အီ ကွယ် ခဲင် အိူင် ယူဒါ, ဘော ဂေ အီ တး ခဲင် မိူင် ယေရူဆာလဲမ် ဘော မိူင် ထူရုဝ် ဂါယ် မိူင် ဆီဒူန်, ဘော ဂေ ဒူအီ အီ ကွယ် ကာတတ် အိုမ် နမ်မုက်ဆာရာ, ဂေ ဘောကာဂ့လျီတ် ဟဲ့ တး ကာဇု ဒူင် တွိုန်.
18 ဂေ ဟဲ့ တး ထူမ် ဂြုဝ်း ပီ ကာလာင် ဇဝ် ယေဆူ. ဂေ ဆီ တဲး အန် ပီကဲန် ဘော ဆဝ် ဂေ. ဂေ ဒူအီ အီ မိုဝ်း နဝ်း လိုဝ် ကူပ် ဟဲ့ ပ့လိုက် ကာနမ် ဒီ ဂေ, ဇဝ် ယေဆူ ဘော တဲး န့ ဟြာယ် တူတ့် ဒွန် မျုဝ်.
19 ဂေ ဒွန် အီ ထေဝ် ဒီ တာ ဒိုဝ် ဇဝ် ယေဆူ. ခုဝ်, ဂေ ဟဲ့ နပ်, ပွုန် အန် ဒီ လေး ဒီ ဒုဝ် အန်, တဲး ဆဝ် ရောဂါ ဂေ ဟြာယ် ဒွန် အီ.
20 ဝါယ် အန် တီ ဇဝ် ယေဆူ ဝီ ယွတ် ဂေ ဒီဘဲ အန်. အန် ဝီ စုး ဒီ ကာလာင် ဒီ ဂေ တဝ်း, “ဘေ ဒူအီ ဂိန်, အီ မိုဝ်း ဒုက် ညှာပ်, တဲး နဝ်း ဘေ ဒါခိုယ်. ဇဝ်ဖြာ ဒီ တဲး ဘေ ကွယ် ခဲင် မိူင် ပီ အိုပ် အန်.
21 ဘေ ဒူအီ အီ ကာပြာန့် ပီ ဒီ ဟူမ် ဒေါ တီ နီ, တဲး နဝ်း ဘေ ဒါခိုယ်. ဘေ ဒီ ဘော ဖဲ. ဘေ ဒူအီ အီ ယာမ် ဒေါ တီ နီ, တဲး ဘေ မိုဝ်း နဝ်း ဒါခိုယ်. ဘေ ဒီ ဘော ခူယ် ကာညး.
22 ဆေ ဒူအီ ဘော ဇွင့် ဘေ ဘော ဆုတ့် လေး ဘေ, ကွဲ့ တဲး ဘေ ကွယ် ရိုမ် ဒူပ် ဂေ, ဆေ ဂေ ဘော ကာလာင် နာ တူ မွှိုမ် ဒီ ဘေ တဝ်း, ဘေ အာဝ် အး, ဆေ ဂေ ဘူင် ပါယ် တီ ကူပ် ဒူပ် ဘေ ဒီ အုဝ် အီ ဟဲ့ ဘဲန် ဂွန် ဒူအီ, တဲး နဝ်း ဘေ ဒါခိုယ် လွင် အန် တီ ဒွန် မျုဝ်.
23 ဆေ ဂေ ဘော ဘူင် ပါယ် တီ ဒွန် မျုဝ် ဒီ ဘေ, ဘေ လုဝ် ဒါင် ဂုင် ဂေဇူ ဒီ ဇဝ်ဖြာ. ဘေ ဘော လုဝ် ခူယ်. ခုဝ်, ရုး ပီ ဒီ ပွိုန် ဘေ ခဲင် မိူင် ဂါင်ဟြာဝ်, န့ ဒီ ကိူန်. ဘော ဂုန့် ဒါ ဂေ ဟဲ့ ဒွိုမ် ဘူင် နာ တူ မွှိုမ် ဇိုဝ် တီ ဒီ ဂေ ဒူအီ အီ ဘျာန် ဂြုဝ်း ဇဝ်ဖြာ ဒေါ မွိုန်.
24 န့ ယီ မုး ဘေ ဒူအီ ခြမ်, ကွဲ့ တဲး ဘေ ဒါခိုယ်. ဘေ ဒီ ဘော ဇမ် ဒုက် တာင်.
25 ဘေ ဒူအီ အီ ဟဲ့ ဟူမ် ဖဲ ဒေါ တီ နီ, ကွဲ့ တဲး ဘေ ဒါခိုယ်. ဘေ ဒီ ဘော ဝီ အေတ့် ပီ ဒီ ဟူမ်. ဘေ ဒူအီ အီ ခူယ် ကာညး ဒေါ တီ နီ, ကွဲ့ တဲး ဘေ ဒါခိုယ်. ဘေ ဒီ ဘော ယာမ် ဒီ ဒုက် ပီ ဒီ ကာဒုး ဘေ.
26 ဆေ ဂေ ဒူအီ ဘောကာဂ့လျီတ် ဒီ အိူပ် ဘေ, ကွဲ့ တဲး နဝ်း ဘေ ဒါခိုယ်. ပါယ် တီ ဘော ဂေ ဂုန့် ဒါ ဒူအီ ဂေ တီ အီ ကွယ် ဒေါ မွိုန်, ဂေ ဟဲ့ ဒွိုမ် အိူပ် ဒူအီ အီ ကာလုဝ် တဝ်း ဂေ မုး ဒူအီ အီ ဘျာန် ဂြုဝ်း ဇဝ်ဖြာ.
27 အုဝ် တဝ်း ဒီ ဘေ ဒူအီ အီ ထူမ် ဂြုဝ်း အုဝ် နီ, ဘေ လုဝ် ရွက့် ရန်ဆူ ဘေ. ဘေ လုဝ် ဘူင် နာ မွှိုမ် ဒီ ဂေ ဒူအီ အီ ဇွင့် ဘေ.
28 ဘေ လုဝ် မွင့်ကာရာ တဲး ဒီ ဂေ ဒူအီ အီ ဒိူင် ဒီ ဘေ. ဘေ လုဝ် ဆာခိုဝ် ဒါင် ဂေ ဒူအီ ဒီ ဘူင် နာ စာဝ် ဒီ ဘေ.
29 ဆေ န့ မိုဝ်း ဒူအီ ဒီ ကာထ ကာလာ ဘေ အူ ဘ့လာက်, တဲး ဘေ ဝီ မာငး, တဲး အန် ကာထ ပေါ ဘ့လာက်. ဆေ န့ ဘော မိုဝ်း ဒူအီ အီ ဖာတ် ဒိုဝ်း ဆီတုဝ် တာင် ဘေ, ဘေ လုဝ် ဝီ ဘုတ့် ဒွါ ဘော ဆီတုဝ် ဖိူန် နာ ခဲင် ဒီ အန်.
30 ဆေ ဒူအီ မှာန့် ဒွန် မျုဝ် ဒီ ဘေ, တဲး ဘေ ဒွါ ဒီ အန်. ဆေ န့ မိုဝ်း ဒူအီ ဒိုဝ်း ကြုဝ် ဘေ ဒွန် မျုဝ်, ကွဲ့ မှာန့် တဲး အန် ဝီ ဒွါ ဝိဝ် ဒီ ဘေ.
31 ဘေ ဆီ တဲး ဒူအီ ဟဝ် ဘူင် မျုဝ် မှဝ် ဒီ ဘေ, ဘေ ဝီ လုဝ် ဘူင် မျုဝ် တီ ဒီ အီ ဟဝ်.
32 ဆေ ဘေ ရွက့် မီ ဂေ ဒူအီ အီ ရွက့် ဘေ, အာဝ် မိုဝ်း ဒီခုဝ် မာဆေ. ဘော ဂေ ဒူအီ မိုဝ်း မှာပ် ကိူန်, ဂေ ဘော နပ် ဒီ ရွက့် အီ ရွက့် ဂေ.
33 ဆေ ဘေ ဘော ဘူင် နာ မွှိုမ် ဒီ ဂေ အီ ဝီ ဘူင် နာ မွှိုမ် ဒီ ဘေ, အာဝ် မိုဝ်း ဒီခုဝ် မာဆေ. ဘော ဂေ ဒူအီ အီ မိုဝ်း မှာပ် ကိူန်, ဂေ ဘော နပ် ဒီ ဘူင် ပါယ် တီ.
34 ဆေ ဘေ တဲး ဒူအီ ဟဝ် ဝါယ် ကြုဝ် ဘေ ကူပ် ဟဲ့ နပ် ဘေ, ဂေ မိုဝ်း ကြုဝ် ပီ ဒီ ပွိုန် ဂေ ဒီ ဝီ ဝျီ့ ဒီ ဘေ, အာဝ် မိုဝ်း ဒီခုဝ် မာဆေ. ဘော ဂေ ဒူအီ မိုဝ်း မှာပ် ကိူန်, ဂေ လာယ် ကာဝါယ် ဒွန် မျုဝ်, တဲး ဂေ ဝီ ပွိုန် ခဲ့ ပီ ဒွါ ဂေ ခါ အာတ့်.
35 ဘေ ယီ တူ လုဝ် ဘူင် ပါယ် တီ. ဘေ လုဝ် ရွက့် ရန်ဆူ ဘေ. ဘေ လုဝ် ဘူင် နာ မွှိုမ် ဒီ ဂေ. ဘေ လုဝ် တဲး ဒူအီ ဝါယ် ဒွန် မျုဝ် ဒီ ဘေ, ကွဲ့ တဲး ဘေ နှဝ့် န့ဒဝ့် ဂေ ဒီ ဝီ ဒွါ ဝိဝ် ဒီ ဘေ. ဆေ ဘေ ဘူင် ပါယ် တီ, ဘေ ဒီ ပွိုန် ရုး ကိူန် နာ အာတ့် နီ ဟာဝ်. န့ ဒီ ဘော လိုဝ်း ဆီချာ လွင် မုး ဘေ ဂွန် ဇဝ်ဖြာ အီ တာင် လွှိုမ် တူတ့်. ခုဝ်, ဘော ဇဝ်ဖြာ ဘူင် နာ မွှိုမ် ဒီ ဂေ ဒူအီ ဟာယ် ဘော ဒီ ဂေ ဒူအီ အီ တူ လှုဝ်း ဂေဇူ အန်.
36 ဘေ လုဝ် ကာဝေ ဒူအီ, တဲး န့ ပီ ဂုန့် ဘေ ဟဲ့ ကာဝေ အီ ဟဝ်.
37 ကွဲ့ တဲး ဘေ ဆုင်ဖျာတ် ပီ ပါယ် အီ ဟဝ်. ပါယ် တီ ဇဝ်ဖြာ မိူဝ် တူ ဆုင်ဖျာတ် ပီ ပါယ် ဘေ. ကွဲ့ တဲး ဘေ ဒမ် မှာပ် ဒီ ဒူအီ ဟဝ်. ပါယ် တီ ဇဝ်ဖြာ မိူဝ် တူ ဒမ် မှာပ် ဒီ ဘေ. ဘေ ယီ လုဝ် ဂဝ်း ဝဲန် မှာပ် ဒူအီ ဟဝ်. ပါယ် တီ ဇဝ်ဖြာ မိူဝ် ဒီ ဂဝ်း ဝဲန် မှာပ် ဘေ.
38 ဘေ လုဝ် ဒွါ ဒွန် မျုဝ် ဒီ ဒူအီ ဟဝ်. ပါယ် တီ ဇဝ်ဖြာ ဒီ ဘော ဒွါ ဒွန် မျုဝ် ဒီ ဘေ. ပီ ဒီ ဒွါ ဇဝ်ဖြာ ဒီ ဘေ, န့ ယီ ကာလွှိုမ် ပီ ဒွါ အီ ဟဝ်. န့ ပီ ဘေ မိုဝ်း ဘ့လဲ ဒီဂါဝ်. အန် ဇဝ် ဒီ ကာခြုး ဘော ဒဲတ့်, တဲး န့ ကော ကာဒန်. ပီ ပွိုန် ဘေ န့ ဒီ ကိူန် လွှိုမ် ပီ ဒွါ ဘေ. န့ ပီ, ဘေ ဒီ ဘူင် ဒီ အီ မျုဝ် မှဝ်, ဘေ ဒီ ဝီ ပွိုန် မျုဝ် တီ.” ပါယ် တီ ဇဝ် ယေဆူ မာနုဝ် ဒီ ဂေ ဒီဘဲ အန်.
39 ဇဝ် ယေဆူ ဝီ ကာလာင် အူဖာမာ ဒီ ဂေ. အန် တဝ်း ပါယ် နီ. “ဆေ န့ မိုဝ်း ဒူအီ ငါယ် အပ်, အန် တူ ပဲ ဒီ ယဲတ့် ဒူအီ ငါယ် အပ် ပေါ အူ ဝီ, တဲး အန် ဟာဝ် ဒူပ် န့တေန့် မှာန်. ဂါယ် ဘော အာ ဝီ ဒီ စုဝ်း ခဲင် ကာဒဝ်.
40 ဆေ န့ မုး ဒီဘဲ အီ, အန် တူ တာင် လွှိုမ် ဒါ ဆာရာ အန်. ဆေ ဂေ ဒီဘဲ ယီ ဟဲ့ ဟွတ့် ဟေန် တူတ့်, ဂေ ဒီ နပ် တူတ့် ခဲ့ ပီ နပ် ဒါ ဆာရာ ဂေ.
41-42 ဘေ ဒူအီ ညိုင်ရာင် ဘွတ်, ဘေ ပီ ဒူအီ အီ မိုဝ်း န့ဂူင့် ကာဒး ငါယ် ဘေ. ဘေ ယီ တူ နပ် လွင် အန် တီ. ဟဲ့ ဟွတ့်, မှဝ် ဘေ ဒီ ပါယ် ဒီ ပွိုန် ယိုဝ် ကာအး ဒီတဲတ် အီ ကွယ် ခဲင် ငါယ် ဘီနွင် ဘေ. ဘေ လုဝ် ဒိုဝ်း ဝဲန် န့ဂူင့် အီ ကာဒး ငါယ် ဘေ, တဲး န့ လေး ဒီ အာတ့်. ဟဲ့ ဟွတ့်, ဘေ ဒီ ဘော ပွိုန် ယိုဝ် တဲး န့ ကော လိုဝ်း ကာအး ဒီတဲတ် အီ ကွယ် ခဲင် ငါယ် ဘီနွင် ဘေ, တဲး ဘေ ပဲ ဒီ ဒိုဝ်း ဝဲန်, တဲး န့ လေး.
43 န့ တူ မိုဝ်း ဟေ မွှိုမ်, အီ မိုဝ်း ဘ့လေ တူ မွှိုမ်. န့ မိူဝ် တူ မိုဝ်း ဟေ တူ မွှိုမ်, အီ ဒီ မိုဝ်း ဘ့လေ မွှိုမ်.
44 ဟေ ဒွန် မျုဝ်, ဒူအီ နပ် အာမျုဝ် အန်, ဆေ ဂေ ယွတ် ဘ့လေ အန်. ဒွန် အီ ဘော နပ်, အာဝ် ပွိုန် ဘေတ့် ဘ့လေ ဒီပူ ဒီ ဟေ ကြေန့်. ဘော, ဘ့လေ ဆာဘျိတ်a အာဝ် ပွိုန် ဘေတ့် ဒီ ယွုန် မာအာတ့်.
45 ဆေ န့ မိုဝ်း ဒူအီ မွှိုမ်, ခဲ့ ကွယ် နာ မွှိုမ် ခဲင် နဝ်း အန်, န့ ဒီ ဘော လေး. ဆေ န့ ယီ မိုဝ်း ဒူအီ တူ မွှိုမ်, န့ ဒီ ဘော လေး ခဲ့ ကွယ် နာ တူ မွှိုမ် ခဲင် နဝ်း အန်. ခဲ့ မိုဝ်း အီ ကွယ် နုဝ့် ခဲင် နဝ်း ဒူအီ, မူတ့် အန် မိူဝ် နပ် ဒီ ကာလာင် လွင် အန် တီ.
46 မှဝ် န့ ပါယ် ပီ ဒဲ့ ဘေ ဒီ အုဝ် တဝ်း, ‘မဲ ဇဝ်’.း ဘေ ယီ တူ ထူမ်, တူ ဘူင် ဒူပ် ပီ တဝ်း အုဝ် ဒီ ဘေ.
47 အာဆေ ယီ တး ဇမ် ဒူင် ကွယ် အုဝ်, အာဆေ ဘော ထူမ် ဂြုဝ်း အုဝ်, အုဝ် ဒီ ဝီ ကာလာင် ဒီ ဘေ လွင် အန် တီ. အန် ပီ ဒူအီ ပီ ကာလာင် အုဝ် ခဲင် အူဖာမာ နီ.
48 ဒူအီ တီ, အန် ပီ ဒူအီ ဆမ် ကာင်, ဂိုဝ်း ကာဒဝ် ရွင့် တဲး န့ လိုက်, တဲး န့ ကွယ် ဒဲင် မာဝ်. ဟဲ့ ဟွတ့် ပန် တီ ဆေ အိုမ် ပြဲ့ တာင် တး ဇုး စေန့် ရွင့် တွိုန်, န့ တူ ပဲ ဒီ တဲး ကာင် ကေး ကူပ် ဟဲ့ မန် ဆီချာ စေန့် ရွင့်.
49 အာဆေ ယီ ထူမ် ဂြုဝ်း ပီ ကာလာင် အုဝ် နီ, တူ ဘူင် ဒူပ် ပီ တဝ်း အုဝ်, အန် ပီ ဒူအီ အီ ဆမ် ကာင် ဒဲင် ကာဒါယ် အီ တူ မိုဝ်း ပ့လူမ် မာဆေ. ဒေါ ဝီ တး ဇုး အိုမ် ပြဲ့ တာင် ဒီ စေန့် ရွင့် ကာင် တွိုန်, န့ ဒီ ကေး ကာပျာတ့် လိုဝ် တူတ့် အူ ဇေန့်.” ဇဝ် ယေဆူ ဟဲ့ မာနုဝ် ပါယ် တီ.

LUK 7
1 ဇဝ် ယေဆူ ဟဲ့ ဟွတ့် ကာလာင် ပါယ် တီ ဒွန် မျုဝ်, တဲး ဂေ ဒူအီ ဘောကာဂ့လျီတ် ထူမ်, အန် ဝီ ဟာဝ် လိုပ် ခဲင် မိူင် ကာပေနာရိုမ်.
2 ခဲင် မိူင် တီ, န့ မိုဝ်း ဒါ ဘုဝ် အီ အိုပ် ဒါ ဆိုက် အူ မာယဝ်း ဝီ. အန် တူ မုး အာမျုဝ် အီဆာရေလ. အန် မိုဝ်း မှာယ် ပီ ရွက့် ကာဆဝ် အန် အူ ဝီ. မှာယ် အန် တီ ဟဲ့ ဆဝ် ကာဆဝ်, ဟဲ့ ရိန် ဒီ ယမ်.
3 ဒါ အီ အိုပ် ဒါ ဆိုက် အူ မာယဝ်း တွိုန်, အန် ဘော နပ် လွင် ဇဝ် ယေဆူ တး ဇမ် ခဲင် မိူင် ဂေ, အန် ဝီ ဒဲ့ ဂေ ဒါ တာင် ယူဒါ မင် အီ, တဲး ဂေ ဟာဝ် ဒူင် ကွယ် ဇဝ် ယေဆူ, ဒဲ့ ဇဝ် ယေဆူ တး ဒူင် ကွယ် အန်, ပီဟြာယ် ဆဝ် မှာယ် အန် တွိုန်.
4 ဂေ ဒါ တာင် တး မှာန့် ကာဆဝ် ဒီ ဇဝ် ယေဆူ လွင် အန် တီ. ဂေ တဝ်း, “ဒါ အီ အိုပ် ဒါ ဆိုက် အူ မာယဝ်း တီ, ဟဲ့ ကာအာပ် မဲ စွယ် ဒဲစေန့် အန်.
5 အန် ဟဲ့ ရွက့် ဒူအီ အာမျုဝ် အေ. အန် မိူဝ် ဟဲ့ ဆမ် ဒွါ ဇူင် ကြိုပ် အေ ဒူအီ ယူဒါ ဇဝ်ဖြာ.”
6 ဂေ ဟဲ့ ဟွတ့် တဝ်း ပါယ် တီ ဒီ ဇဝ် ယေဆူ, အန် ဘော ဟာဝ် ရိုမ် ဒူပ် ဂေ. ဒေါ ဟဲ့ တး ကာတတ် ဂေ ကာင် အန်, ဒါ အီ အိုပ် ဒါ ဆိုက် အူ မာယဝ်း တွိုန် ဟဲ့ တဲး ဂိုက် အန် ဟာဝ် ကာလာင် ဒီ ဇဝ် ယေဆူ တဝ်း, “အိုယ် မဲ ဇဝ်, ကွဲ့ ဟူ တဲး န့ ဘဲန် ဒုက် ဘဲန် ညှာပ် ဒီ မဲ ကူပ် အုဝ် ပေါ န့ ပွါ. အုဝ် တူ ကာအာပ် တဲး မဲ ဇဝ် တး လိုပ် ခဲင် ကာင် အုဝ်.
7-8 ဒူင် ကွယ် မဲ, အုဝ် မိူဝ် တူ ကာအာပ် ဟာဝ် ဇမ်. အုဝ် ကွယ် ခြိုမ် ဒူအီ အီ မိုဝ်း ပွုန် တာင် လွှိုမ် အုဝ်. အုဝ် ဘော မိုဝ်း ဒါ ဆိုက် အီ ကွယ် ခြိုမ် အုဝ်, အီ ဘူင် ဒူပ် ဂြုဝ်း အုဝ်. ဆေ အုဝ် တဝ်း ဒီ အူ ဝီ ‘မဲ ဟာဝ်,’ အန် ဘော ဟာဝ်. ဆေ အုဝ် တဝ်း ဒီ ပေါ အူ ဝီ, ‘မဲ တး,’ အန် ဒီ ဘော တး. ဆေ အုဝ် စ်ု မှာယ် အုဝ်, ‘မဲ ဘူင် အာတီ,’ အန် ဒီ ဘော ဘူင် ပီ စ်ု အုဝ်. ပါယ် တီ, ဘော မဲ, ဆေ မဲ ကာလာင် ဂြုဝ်း အူ မျုဝ်, မှာယ် အုဝ် ဒီ ကဲန်.”
9 ဇဝ် ယေဆူ ဟဲ့ ဟွတ့် ထူမ် ဂြုဝ်း တီ, အန် အာမ် ဒူအီ တီ. အန် ဝီ တဝ်း ဒီ ဒူအီ ကိူန် အီ ဒူပ် အန်, “အုဝ် တဝ်း ဒီ ဘေ, ခဲင် မိူင် အီဆာရေလ ဘော မိူင် အုဝ် တူ ဒွိုမ် ယိုဝ် ဒူအီ ခေါ အူ ဝီ အီ ညှိုမ် ဆီချာ ပီ ဒူအီ ဝီ နီ.”
10 ဝါယ် အန် တီ ဂေ ဒူအီ ပီ စ်ု ဒါ ဘုဝ် တဲး ဂေ ဟာဝ် ဒူင် ကွယ် ဇဝ် ယေဆူ တွိုန်, ဂေ ဘော ဝီ ဝေန့် ဇမ် ကာင်, ဂေ ဘော ယိုဝ် ဆဝ် မှာယ် အန် တွိုန် ဟဲ့ ဟြာယ်, ဟဲ့ ကဲန်.
11 ဝါယ် အန် တီ အာဝ် ဘော လှေန့်, ဇဝ် ယေဆူ ဘော ဟာဝ် ဇမ် ခဲင် မိူင် နာအိန်. ဘော ဂေ ဒီဘဲ အန်, ဘော ဂေ ဒူအီ ဟဝ် ဂေ ကိူန် ဟဲ့ ဟာဝ် ရိုမ် ဒူပ် အန်.
12 ဒေါ တး ဇမ် အန် ကာတတ် မာလုဝ်း မိူင်, အန် ကာတုန့် ဂေ ဒူအီ အီ ဟာဝ် ဒိပ် ဒူအီ ယမ်. ဒူအီ ယမ် တီ မုး ဂွန် အီမာယ်. မာ အန် မုး ယာ ဆီပြး အီ မိုဝ်း မီ ဂွန် အူ ဝီ တီ. ဒူအီ ကွယ် ခဲင် မိူင် တွိုန်, ဂေ ကိူန် ဟာဝ် ရိုမ် ဒူပ် မာ အန်, ဟာဝ် တိုယ် ဂွန် အန်.
13 ဒေါ ယိုဝ် ဇဝ် ယေဆူ အီဘိုန့် တွိုန်, အန် ကာဝေ ယာ တီ. အန် ဘော တဝ်း, “ကွဲ့ ယာမ်.”
14 ပန် တီ ဇဝ် ယေဆူ ဝီ ပါ ကာလာတ့် ဒူအီ ယမ် တွိုန်. ဂေ ဒူအီ အီ ကာဂွတ် အန် မိူဝ် စွင့် အူ ဇေန့်. အန် တဝ်း, “အိုယ် ကာညူမ်, အုဝ် တဝ်း ဒီ မဲ, မဲ ယိတ့် ဒေါ တီ နီ,”
15 ဟဲ့ ဟွတ့် တဝ်း ပါယ် တီ, ဒူအီ ယမ် ယိတ့် အူ ဇေန့်, ကာလာင် ဂြုဝ်း ဒီ ဒူအီ ဟဝ်. ဇဝ် ယေဆူ ဝီ အာပ် ကာညူမ် တွိုန် ဒီ မာ အန်.
16 ဒူအီ ဘောကာဂ့လျီတ် ဘော ယုဝ် လွင် အန် တီ. ဂေ ဘော စုး ဒီ အိူပ် ဇဝ်ဖြာ. ဂေ တဝ်း, “ဒူအီ ဘျာန် ဂြုဝ်း ဇဝ်ဖြာ ဝီ နီ ဟဲ့ ဘွတ် ကာဆဝ်.” ဂေ မိူဝ် တဝ်း, “ဇဝ်ဖြာ ဟဲ့ တး ဇမ် ဒူင် ကွယ် အေ, စွယ် အေ ဒူအီ ပီ ရဝ်း အန်.”
17 လွင် ပီ ဘူင် ဇဝ် ယေဆူ တီ, န့ ဘော ဘြဲ ဟာဝ် ဒွန် ပ့လုဝ့် ခဲင် အိူင် ယူဒါ ဘော ခဲင် မိူင် အီ ကွယ် ကာတတ် အိူင် ယူဒါ.
18 ဂေ ဒီဘဲ အာယောဟာန် တွိုန် ဝီ ဟာဝ် ကာလာင် လွင် ပီ ဘူင် ဇဝ် ယေဆူ ဒွန် မျုဝ် ဒီ အာယောဟာန်. အာယောဟာန် ဝီ ဒဲ့ ဒီဘဲ အန် အာ ဝီ.
19 အန် စ်ု ဂါယ် ဟာဝ် ဒူင် ကွယ် ဇဝ် ယေဆူ, တဲး ဂါယ် ဒီမွှတ် တဝ်း, “ဟဲ့ မှာန်, မုး မဲ ဒူအီ အီ ဒီ တး ချွတ် ယေ.း ဆေ အာဝ် ပါယ် တီ, ယေ လုဝ် နှဝ့် ပေါ အူ ဝီ.း”
20 ဂါယ် ဟဲ့ တး ဇမ် ဒူင် ကွယ် ဇဝ် ယေဆူ, ဂါယ် ဝီ တဝ်း ဒီ အန်, “ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တွိုန်, အန် ဟဲ့ တိုယ် ယာယ် တး ဒူင် ကွယ် မဲ. အန် ဆီ နပ် ဆီချာ, ယုဝ် န့ မုး မဲ, ဝီ ပီ နှဝ့် ယေ ဒူအီ အီ ဒီ တး.း ယုဝ် ယေ လုဝ် နှဝ့် ပေါ အူ ဝီ.း”
21 ဒေါ တး ဂါယ်, ဂါယ် ယိုဝ် ဇဝ် ယေဆူ ဘူင် တဲး ဆဝ် ဒူအီ ဟြာယ် ဘဲန် မျုဝ် ဘဲန် မျုဝ်. ဘော ကာနမ် ဟာယ် အန် ဆုတ့် လေး ခဲင် ဒုဝ် ဒူအီ. ဘော ဒူအီ ငါယ် အပ်, အန် တဲး ငါယ် ဂေ ဝီ ဘ့လာင်.
22 ဇဝ် ယေဆူ ဝီ ကာလာင် ဒီ ဒီဘဲ အာယောဟာန် တွိုန် တဝ်း, “တဲး ဘာယ် ဝေန့်, ကာလာင် ဒီ ဒါ ဆာရာ ဘာယ် လွင် ပဲ့ ဟဲ့ ယိုဝ် ပဲ့ ဟဲ့ ထူမ် ဘာယ်. ဂေ ဒူအီ ငါယ် အပ် ဟဲ့ ပွိုန် ဝီ ယိုဝ်. ဂေ ဒူအီ ပ့လဝ် ယမ် ဟဲ့ ပွိုန် ဝီ ဟာဝ်. ဂေ ဒူအီ အီ မိုဝ်း ဆဝ် ဒုတ်a ဟဲ့ ဝီ ကဲန်. ဂေ ဒူအီ ဟျုဝ့် ကာအာဝ် ဝီ ပွိုန် ထူမ်. ဂေ ဒူအီ ဟဲ့ ဟွတ့် ယမ်, ဂေ ဝီ ယိတ့် ဝီ အိမ်. ဘော ဂေ ဒူအီ ဇမ် ဒုက်, ဂေ ဒူအီ ဂိန်, ဂေ ဟဲ့ ပွိုန် ဒီ ထူမ် လွင် ဇဝ်ဖြာ ချွတ် ဒူအီ.
23 တဲး ဘာယ် ဘော တဝ်း ဒီ အန်, အာဆေ တူ မိုဝ်း နဝ်း ကာလိင် ကာလဲ ကူပ် အုဝ်, အန် မိုဝ်း နဝ်း ဒါခိုယ်. တဲး ဘာယ် ဝီ ကာလာင် ပါယ် တီ, ဒီ ဒါ ဆာရာ ဘာယ်.”
24 ဒီဘဲ အာယောဟာန် ဂါယ် တွိုန် ဟဲ့ ဟွတ့် ဝီ ဝေန့်, ဇဝ် ယေဆူ ဝီ စုး ဒီ ကာလာင် လွင် ဒါ ဆာရာ အာယောဟာန် ဒီ ဂေ ဒူအီ အီ ကွယ် ကာဇု ဒူင် ကွယ် အန်. အန် တဝ်း ဒီ ဂေ, “ဒေါ ဟာဝ် ယွတ် ဘေ အာယောဟာန် ခဲင် ပြဲ ကာဟဝ်း, မာဆေ ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ ပီ ကာဘာင် ဂ့လူင့် အီ ဒီယုး ဆေ ခုန် တး ဘုတ်.း အန် တူ ပီ ဒူအီ ဇိုဝ် တီ.
25 ဆေ အာဝ် ပါယ် တီ, မာဆေ ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ စှိုပ် ခြိုင် စှိတ်.း အာဝ် မုး ပါယ် တီ. ဘေ ဘော နပ် ဆီချာ, ဂေ ဒူအီ အီ စှိုပ် ခြိုင် စှိတ် ဘော ကွယ် ဒူင် စှိတ်, ကွယ် ခဲင် ဟုဝ် ခုန်ဒီခမ်.
26 ဆေ အာဝ် ပါယ် တီ, မာဆေ န့ မုး, ပီ ဆီ ယိုဝ် ဘေ.း ဘေ ထာင် အန် မုး ဒူအီ အီ ဘျာန် ဂြုဝ်း ဇဝ်ဖြာ.း အာတီ ဟဲ့ မုး, ဟဲ့ မှာန်. အုဝ် တဝ်း ဒီ ဘေ, အန် မုး ဒူအီ အီ တာင် လွှိုမ် ဒူအီ အီ ဘျာန် ဂြုဝ်း ဇဝ်ဖြာ.
27 လွင် ဒါ ဆာရာ အာယောဟာန် ဟဲ့ ဒဲမ် အုန် ခဲင် ဘပ် ဇဝ်ဖြာ. န့ တဝ်း, ‘တဲး မဲ ယွတ်, အုဝ် ဒီ တိုယ် ဒဲစေန့် အုဝ် အူ ဝီ, တဲး အန် ယဲတ့် ဒီ အာတ့် မဲ. ဟီ ဇမ် ပန် ဒီ တး မဲ, ဒူအီ တီ, အန် ဒီ မ့ပြာယ် န့တေန့် မဲ’.
28 အုဝ် ယီ တဝ်း အာခ်ု ဒီ ဘေ, အူ ဆိန့် ဒေါ ဂုဝ် အန် ကော ဇမ် အာတိုဝ် နီ, န့ တူ ဒွိုမ် မိုဝ်း ဒူအီ အူ ဝီ အီ တာင် လွှိုမ် ဒါ ဆာရာ အာယောဟာန် အီ စိုပ် ဒူအီ ခဲင် အိုမ်. ဆေ န့ ယီ မုး ခဲင် မိူင် ပီ အိုပ် ဇဝ်ဖြာ, ဒူအီ အီ တူ မိုဝ်း ဒီခုဝ် မာဆေ, အန် ဒီ တာင် လွှိုမ် အာယောဟာန် တီ.”
29 ဇဝ် ယေဆူ ဟဲ့ ဟွတ့် ကာလာင် ပါယ် တီ, ဂေ ဒူအီ ကိူန် ဘော ဂေ ဒူအီ ဂဲပ် ရွိုန် စိုင်, ဂေ ဟဲ့ ဟွတ့် ထူမ် ဂြုဝ်း အန်, ဂေ ဘော အိူပ် ဇဝ်ဖြာ လွင် အန် တီ အူ ဇေန့်. ဂေ တဝ်း, ဇဝ်ဖြာ ဟဲ့ မုး, ဟဲ့ မှာန် အာခါခ်ု. ဒူအီ ဂေ တီ ဟဲ့ ဟွတ့် တဲး ဒါ ဆာရာ အာယောဟာန် စိုပ် ဂေ ခဲင် အိုမ်.
30 န့ ယီ မိုဝ်း ဂေ ဒူအီ ဖိုင် ဖာရီဆဲ ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ တူ ခမ် ဒီ စိုပ် ခဲင် အိုမ်. ဂေ တူ ညှိုမ် ခဲင် နဝ်း, တူ တဲး ဇဝ်ဖြာ ဘူင် ပီ အိုင် အန် ခဲင် နဝ်း ဂေ.
31 ဇဝ် ယေဆူ ဝီ တဝ်း, “ဂေ ဒူအီ အီ ကွယ် ဇာတ် နီ, အုဝ် ဒီ လုဝ် ကာဂဝ် ဂေ ဒီ အာဆေ.း ဂေ ဘော ပီ အာဆေ.း
32 ဂေ ပီ ဂွန်, အီ ကွယ် ဒီ ဂ့လ လာယ် ဒီလာဝ်, ဘော တဝ်း ဒီ ဂိုက် ဂေ, ‘ဒေါ ဟဲ့ က်ု ယေ ဂြိုင် ဒီ ဘေ, ဘေ တူ ဂါ, တူ ဘူင် ပီ အိုင် ယေ. ဒေါ ဟဲ့ ယာမ် ယေ, ဘေ တူ ဝီ ကာဖြူမ် ဒီ ယာမ် ရိုမ် ဒူပ် ယေ.’ န့ ပီ, ဂိုက် ဂေ ဘော ဘူင် မာဆေ, ဂေ တူ အိုင်.
33 ပီ ဘူင် ဂွန် ဂေ တီ, န့ ပီ ပီ ဘူင် ဂေ အီ ဟဝ် ဒီ ဒါ ဆာရာ အာယောဟာန် အီ စိုပ် ဒူအီ ခဲင် အိုမ် တွိုန်. ဝါယ် ဟဲ့ တး အန်, အန် တူ ဟူမ် တူ ဒျီင် ပီ ဂေ ဒူအီ ဟဝ်. ဘေ ယီ တူ အိုင် အန် ဘူင် ပါယ် တီ. ဟဲ့ ဟွတ့်, ဘေ တဝ်း, အန် မိုဝ်း ကာနမ် လိုပ် ခဲင် ဒုဝ် ဘူင့် အန်.
34 ပါယ် တီ န့ ဘော မုး ဝီ အီ ဟဲ့ ဘဲန် ဂွန် ဒူအီ. ဘော အန် ဟဲ့ တး, ဘော ဟူမ် ဘော ဒျီင် ပီ ဒူအီ ဟဝ်. ဘေ ယီ ကာလာင် လွင် အန်, ‘တဲး ဘေ ယွတ် ဒူအီ နီ. အန် ဘော ဟူမ် တာင် ဟူမ် ဖဲ, အန် မိူဝ် ဒျီင် ပဝ်း. အန် ဘဲန် ဂိုက် ဂေ ဒူအီ အီ ဂဲပ် ရွိုန် စိုင် ဘော ဂေ ဒူအီ အီ မိုဝ်း မှာပ်.’ အန် ဘော ဘူင် မာဆေ, ဘေ တူ အိုင်.
35 ဆေ ဒူအီ ယီ မိုဝ်း အာငျာန် ပီ ဒွါ ဇဝ်ဖြာ, န့ ဒီ လိုဝ်း ဆီချာ လွင် ဟဲ့ မုး ဟဲ့ မှာန် ပီ ဘူင် ဇဝ်ဖြာ.”
36 န့ မိူဝ် မိုဝ်း ဒူအီ ဖိုင် ဖာရီဆဲ အူ ဝီ, အန် ဘာင် ဇဝ် ယေဆူ တး ဟူမ် ဘူမ် ခဲင် ကာင် အန်. ဇဝ် ယေဆူ မိူဝ် ဟာဝ် လိုပ် ခဲင် ကာင် အန်, တဝ်း ဒီ ဟူမ် ရိုမ် ဒူပ် ဒူအီ တီ.
37 ခဲင် မိူင် တွိုန် ယီ မိုဝ်း အီဘိုန့် အူ ဝီ. ဂေ အီ ဟဝ် တဝ်း, အန် မိုဝ်း မှာပ် ကိူန်. အန် ဘော ယိုဝ် လွင် ဇဝ် ယေဆူ တး ဟူမ် ဘူမ် ခဲင် ကာင် ဒူအီ ဖိုင် ဖာရီဆဲ တွိုန်, အန် ဘော ဟာဝ် ဂူင့် ကာပဝ် နာမန် အုး ငှုန်, တး ဇမ် ဒူင် ကွယ် ဇဝ် ယေဆူ.
38 အန် ဟာဝ် ကွယ် နာ ပန် ဇဝ် ယေဆူ, ဝီ ဂိုပ် ကြိုပ် ဒီ ပ့လဝ် ဇဝ် ယေဆူ ဘော ယာမ်. အိုမ် ငါယ် အန် စုဝ်း ဒီ ပ့လဝ် ဇဝ် ယေဆူ. အန် ဘော ခုတ် ပ့လဝ် ဇဝ် ယေဆူ, တာ ဟိုက် ဂိန့် အန် ဘော ဝီ အုး ပ့လဝ် ဇဝ် ယေဆူ. ဟဲ့ ဟွတ့် ပန် တီ အန် ဝီ ဒိုဝ်း နာမန် အုး ငှုန် ပီ ဂူင့် အန်, ဖဝ်း ဒီ ပ့လဝ် ဇဝ် ယေဆူ.
39 ဒူအီ ဖိုင် ဖာရီဆဲ အီ ဟဲ့ ဘာင် ဇဝ် ယေဆူ တး ဟူမ် ဘူမ် ခဲင် ကာင် အန် တွိုန်, အန် ဘော ယိုဝ် ပီ ဘူင် အီဘိုန့် တီ, အန် ဝီ ထာင် ခဲင် နဝ်း အန်, “ဆေ ဟဲ့ မှာန်, ဒူအီ နီ မုး ဒူအီ အီ ဘျာန် ဂြုဝ်း ဇဝ်ဖြာ, အန် ဒီ ဘော နပ် လွင် အီဘိုန့် အီ တး ပါ အန် တီ. အန် ဒီ ဘော နပ်, အီဘိုန့် တီ အာဝ် မွှိုမ်, အာဝ် အး.”
40 ဒေါ ဇေန့်ဇာ အန် ခဲင် နဝ်း အန် ပါယ် တီ, ဇဝ် ယေဆူ တဝ်း ဒီ အန်, “အိုယ် အာဆီမူန်, အုဝ် ဆီ ကာလာင် ဂြုဝ်း ဒီ မဲ.” အာဆီမူန် ဝီ တဝ်း, “မဲ ဒါ ဆာရာ, တဲး မဲ ကာလာင်, အုဝ် ဟဲ့ ထူမ်.”
41 ပန် တီ ဇဝ် ယေဆူ တဝ်း ဒီ အန်, “န့ ဟဲ့ ဒွိုမ် မိုဝ်း အီမာယ် အာ ဝီ, ဂါယ် ဟဲ့ ကာရဝ်း ရွိုန် ဒီ ဒူအီ အူ ဝီ. အူ ဝီ ဟဲ့ ကာရဝ်း ရွိုန် ဖန် မာယဝ်း ဘူင့်. ပေါ အူ ဝီ ဟဲ့ ကာရဝ်း ရွိုန် ဖန် ဂိုဝ် ဘူင့်.b
42 ဂါယ် အာ ဝီ တွိုန် ယီ တူ မိုဝ်း ဒီ ဒွါ ဝိဝ် ရွိုန် ပီ ကာရဝ်း ဂါယ်. ဒါ ကာညာ ရွိုန် တွိုန် ဘော ထာယ် ဒီ ဂါယ် ခဲ့ ပီ ကာရဝ်း ဂါယ် ဒီ အန်. မဲ ထာင် မာဆေ.း ဒူအီ အာ ဝီ တီ, အာဆေ အီ ဒီ ရွက့် ဒါ ကာညာ ရွိုန် လွှိုမ် ပေါ အူ ဝီ.း”
43 အာဆီမူန် ဝီ တဝ်း ဒီ အန်, “န့ ဒီ မုး ဒူအီ အီ ကာရဝ်း ရွိုန် ကိူန်.” ဟဲ့ ဟွတ့်, ဇဝ် ယေဆူ ဝီ တဝ်း, “ဟဲ့ မှာန် ပီ တဝ်း မဲ တီ.”
44 ဒေါ အန် တီ ဇဝ် ယေဆူ ယွတ် အီဘိုန့် တွိုန်, ဘော ဝီ တဝ်း ဒီ အာဆီမူန်, “မဲ ယိုဝ် အီဘိုန့် နီ.း ဒေါ တး လိုပ် အုဝ် ခဲင် ကာင် မဲ, မဲ တူ မိုဝ်း ဒီ ဒိုဝ်း အိုမ်, ဘာယ် ပ့လဝ် အုဝ်. အီဘိုန့် နီ ယီ ဟဲ့ ဘာယ် ပ့လဝ် အုဝ် တာ အိုမ် ငါယ် အန်, ဘော ဝီ ခုတ် တာ ဟိုက် ဂိန့် အန်.
45 မဲ တူ ဝီ အုး အုဝ်. အီဘိုန့် နီ ယီ ဟဲ့ အုး ပ့လဝ် အုဝ် အူ ဆိန့် ဒေါ တး လိုပ် အန် ခဲင် ကာင် နီ.c
46 မဲ တူ ဖဝ်း နာမန် ဒီ ဂိန့် အုဝ်. အီဘိုန့် နီ ယီ ဟဲ့ ဖဝ်း နာမန် အုး ငှုန် ဒီ ပ့လဝ် အုဝ်.
47 အုဝ် တဝ်း ဒီ မဲ, ခဲ့ ကိူန် မှာပ် အန်, ဟဲ့ ဟွတ့် ဂဝ်း ဝဲန် တူတ့်. ခုဝ်, အန် ဟဲ့ ရွက့် ကာဆဝ် အုဝ်. အာဆေ ယီ ထာင်, အန် မိုဝ်း မီ မှာပ် အီ စဲက်, အန် မိူဝ် နပ် ဒီ ရွက့် အီ စဲက်.” ပါယ် တီ ဇဝ် ယေဆူ မာနုဝ် အာဆီမူန်.
48 ဝါယ် အန် တီ ဇဝ် ယေဆူ ဝီ တဝ်း ဒီ အီဘိုန့် တွိုန်, “မှာပ် ပီ ဘူင် မဲ ဒွန် မျုဝ် ဟဲ့ ဟွတ့် ဂဝ်း ဝဲန်.”
49 ဂေ ဒူအီ ဟဝ်, ဂေ အီ ဟူမ် ရိုမ် ဒူပ် ဇဝ် ယေဆူ, ဂေ ထာင် ခဲင် နဝ်း ဂေ, “ဒူအီ နီ, အန် မုး အာဆေ, အီ တဝ်း, အန် ပဲ ဒီ ဂဝ်း ဝဲန် မှာပ် ဒူအီ.း”
50 ဇဝ် ယေဆူ ယီ ဝီ တဝ်း ဒီ အီဘိုန့် တွိုန်, “ကူပ် ညှိုမ် မဲ ဒီ အုဝ်, န့ ဟဲ့ ချွတ် မဲ. တဲး မဲ ဝေန့်, တဲး မဲ ဒါခိုယ်.”

LUK 8
1 ဝါယ် အန် တီ ဇဝ် ယေဆူ ဟာဝ် ဘဲန် ပ့လုဝ့် ဘဲန် ပ့လုဝ့်, ကာလာင် လွင် ဇဝ်ဖြာ ဒီ အိုပ် ကာဒါယ်, တဲး ဂေ ထူမ် ဒွန် ရဝ် ဒွန် မိူင်. ဘော ဂေ ဒီဘဲ အန် ဂိုဝ် ဒီ အာ ဝီ ဟဲ့ ဟာဝ် ဒူပ် အန်.
2 ဘော မိုဝ်း ဘော ဂေ အီဘိုန့် ပဲ့ ဟဲ့ ပီကဲန် ဇဝ် ယေဆူ ဆဝ် ဂေ, ဘော ဂေ အီဘိုန့် ပဲ့ ဟဲ့ ဆုတ့် လေး ဇဝ် ယေဆူ ကာနမ် ခဲင် ဒုဝ် ဂေ, ဘော ဂေ ဟဲ့ ဒူပ် အန်. အီဘိုန့် ဂေ တီ, အူ ဝီ အန် စိူဝ် နာင် မာရီ. အီ ဟဝ် ဘော တဝ်း, အန် စိူဝ် နာင် မာရီ အီ တး မိူင် မာက်ဒါလာ. ဇဝ် ယေဆူ ဟဲ့ ဒွိုမ် ဆုတ့် ကာနမ် ဘူ ဒုဝ် လေး ခဲင် ဒုဝ် အန်.
3 န့ ဘော မိုဝ်း ဘော နာင် ယုဝ်ဟာနာ အီ မုး အီဘိုန့် အာခူဆာ. အာခူဆာ တီ မုး ဒါ ကာညာ အီ လိုမ်လာ ဒွန် မျုဝ် ခဲင် ဟုဝ် ခုန်ဒီခမ် အာဟေရူတ်. န့ ဘော မိုဝ်း ဘော နာင် ဆူဆာနာ ဘော အီဘိုန့် ဝီ ဟဝ် ဂေ ကိူန်. အီဘိုန့် ဂေ တီ ဟဲ့ ဒိုဝ်း ကြုဝ်ကြာမ် ဂေ, စွယ် ဇဝ် ယေဆူ ဂေ ဒီဘဲ အန်.
4 ဒူအီ ဘဲန် မိူင် ဘဲန် မိူင် တး ကာဇု ဒူင် ကွယ် ဇဝ် ယေဆူ. ဒေါ အန် တီ ဇဝ် ယေဆူ ကာလာင် ဘဲန် မျုဝ် ဘဲန် မျုဝ် ဒီ ဂေ, တဲး န့ ဘဲန် အူဖာမာ.
5 အန် တဝ်း, “န့ မိုဝ်း ဒူအီ အူ ဝီ, အန် ဟာဝ် ဘြတ် ဆီမာ ငှုဝ်. ဒေါ ဘြတ် အန် ငှုဝ် တွိုန်, ဆီမာ ငှုဝ် မင် ဘူင့် စုဝ်း ဒီ ခူပ် န့တေန့်. ဒူအီ ဘော ညဲတ့်. မာဆိမ် ဘော တး ဇုဝ့် ဟူမ်.
6 ဆီမာ မင် ဘူင့် ဘော စုဝ်း ဒဲင် မာဝ် အီ မိုဝ်း ကာဒါယ် ဒီဟြေဝ် နာ ဒဲင်. အန် ဟဲ့ ဟွတ့် လတ့်, အန် ဘော ဝီ ဟျီ့ ကာဟဝ်း အူ ဇေန့်, ကူပ် ကာဟဝ်း ကာဒါယ် ဒူင် ကွယ် အန်.
7 ဆီမာ မင် ဘူင့် စုဝ်း ဒဲင် ကာဒါယ် အီ မိုဝ်း ဒဝ် မာအာတ့်. ဒဝ် မာအာတ့် ယီ ကြဲ ဒီ တာင်, ဝီ ယာပ် ငှုဝ်, တဲး န့ ကြဲ ဒီ ယမ်.
8 ဆီမာ မင် ဘူင့် စုဝ်း ဒူင် မုး ကာဒါယ် ဘွတ်. န့ ဘော ကြဲ ဒီ တာင်. အူ ဘုန် ဝီ မိုဝ်း လေး အန် အူ မာယဝ်း ဘုန်.” ဇဝ် ယေဆူ တဝ်း ပေါ အူ စိုပ်, “အာဆေ မိုဝ်း ဟျုဝ့် အီ နပ် ဒီ ထူမ်, တဲး အန် ထူမ် ဂြုဝ်း အုဝ် တီ.”
9 ဂေ ဒီဘဲ အန် ဝီ တး ဒီမွှတ် ဇဝ် ယေဆူ လွင် အူဖာမာ ပီ ကာလာင် အန် တီ.
10 ဇဝ် ယေဆူ ဝီ တဝ်း ဒီ ဂေ, “အုဝ် တဲး ဘေ နပ် ဆီချာ ပီ တူ ဒွိုမ် နပ် အီ ဟဝ် လွင် မိူင် ပီ အိုပ် ဇဝ်ဖြာ. အီ မုး ဒူအီ ဟဝ်, အုဝ် လုဝ် မာနုဝ် လွင် အန် တီ ဒီ ဂေ, တဲး န့ ဘဲန် အူဖာမာ အန်, တဲး ဂေ ပွိုန် ဒီ ယိုဝ်, ယီ တူ လိုဝ်း ဆီချာ ဒီ ဂေ. တဲး ဂေ ပွိုန် ဒီ ထူမ် ဂြုဝ်း, ယီ တူ နပ် ဆီဖဝ် အန်.
11 အူဖာမာ ပီ ကာလာင် အုဝ် လွင် ဒူအီ ဘြတ် ဆီမာ ငှုဝ်, န့ ပါယ် နီ. ဆီမာ ငှုဝ်, န့ ပီ ဂြုဝ်း ဇဝ်ဖြာ.
12 ဆီမာ ငှုဝ် မင် ဘူင့် အီ စုဝ်း ဒီ ခူပ် န့တေန့်, န့ ပီ ဂေ ဒူအီ အီ ထူမ် ဂြုဝ်း ဇဝ်ဖြာ. ဘုဝ် ကာနမ် ယီ တး ဒိုဝ်း ဝဲန် ဂြုဝ်း တီ, ကွဲ့ တဲး န့ လိုပ် ခဲင် နဝ်း ဂေ, ကွဲ့ တဲး ဂေ ညှိုမ် ဂြုဝ်း ဇဝ်ဖြာ, ကွဲ့ တဲး န့ ချွတ် ဂေ.
13 ဆီမာ ငှုဝ် အီ စုဝ်း ဒဲင် မာဝ်, န့ ပီ ဂေ ဒူအီ အီ ထူမ် ဂြုဝ်း ဇဝ်ဖြာ. ဟဲ့ ဟွတ့်, ဂေ မိူဝ် ညှိုမ် ဘော ခူယ် ဒါခိုယ်. နဝ်း ဒါခိုယ် တီ ယီ တူ ကွယ် လှေန့် ဒီ ဂေ. န့ ပီ ဂေ တူ တဲး ရျီး အန် လိုပ် ခဲင် နဝ်း ဂေ. ဂေ ဒီ ညှိုမ် အူ ကာစန်. ဆေ ဘုဝ် ကာနမ် တး ကာဆုး ဂေ ဘူင် နာ တူ မွှိုမ် ဒွန် မျုဝ်, ပီ ညှိုမ် ဂေ, န့ ဝီ ဟြာယ် အူ ဇေန့်.
14 ဆီမာ ငှုဝ် အီ စုဝ်း ဒူင် မိုဝ်း ဒဝ် မာအာတ့်, န့ ပီ ဂေ ဒူအီ ထူမ် ဂြုဝ်း ဇဝ်ဖြာ. ဟဲ့ ဟွတ့်, ဂေ ဝီ မိုဝ်း နဝ်း ကာဟွာ့ လွင် ဘဲန် မျုဝ် ဘဲန် မျုဝ်. ဂေ ဘော အွန် ဒီ လိုမ်လာ ကြုဝ်ကြာမ် ဂေ. ဟဲ့ ဟွတ့် ဂေ ဘော ဟြေတ့် ဘဲန် မျုဝ် ဘဲန် မျုဝ် အီ တဲး ဂေ မိုဝ်း နဝ်း ဒါခိုယ်. ပီ ဘူင် ဂေ ဇိုဝ် တီ, န့ ပီ, ဒဝ် မာအာတ့် အီ ယာပ် ငှုဝ်. ပါယ် တီ ဘော ဂြုဝ်း ဇဝ်ဖြာ အီ ဟဲ့ လိုပ် ခဲင် နဝ်း ဂေ တူ ဘဲန် အာဂျိုဝ် ဒီ ဂေ.
15 ဆီမာ ငှုဝ် အီ စုဝ်း ဒူင် မိုဝ်း ကာဒါယ် ဘွတ်, န့ ပီ ဂေ ဒူအီ အီ ထူမ် ဂြုဝ်း ဇဝ်ဖြာ. ဂေ မိူဝ် ညှိုမ်, တဲး န့ လိုပ် ခဲင် နဝ်း ဂေ, တဲး န့ ဘဲန် နဝ်း မှာန် နဝ်း မွှိုမ် ဒီ ဂေ. ဂေ ဘော တဲး ဂြုဝ်း ဇဝ်ဖြာ ကွယ် ခဲင် နဝ်း ဂေ, ကွဲ့ တဲး ဂေ ပိဝ်, တဲး န့ မိုဝ်း အာဂျိုဝ် အန် ပီ ငှုဝ် အီ မိုဝ်း လေး ကိူန်.” ပါယ် တီ ဇဝ် ယေဆူ မာနုဝ် ဒီဘဲ အန်.
16 ဇဝ် ယေဆူ ဝီ တဝ်း, “အာဝ် မိုဝ်း အာဆေ, အီ ပီဒဝ့် ငဝ် အွမ်,aဝီ ဆီဘ့လိုက် တာ ဆီလာတ့်. န့ မိူဝ် တူ မိုဝ်း အာဆေ အီ ဝီ ဘ့လေး အုန် ခြိုမ် ကာစှူင့် အိတ်. ဒွန် အီ ဒီ ဘ့လေး အုန် ငဝ် အွမ် အီ ဟဲ့ ဟွတ့် ပီဒဝ့် ဒဲင် ဒင် အန်, တဲး န့ ဘ့လာင် ဒီ ဂေ ဒူအီ အီ လိုပ် ခဲင် ကာင်.
17 ဒွန် မျုဝ် ပီ ချြီင် ဒူအီ ခဲင် အပ် ဝွင့်, ဂေ ဒီ ဝီ ဒိုဝ်း ဘျ ခဲင် ဘ့လာင် တဲး အီ ယိုဝ်. ဘော ဒွန် မျုဝ် ပီ ဆီဘ့လိုက် အုန် ဂေ ကွဲ့ တဲး အီ နပ်, ဂေ ဒီ ဝီ ဘျ, တဲး ဒွန် အီ ကော နပ်.
18 ဘေ လုဝ် ဆာဒိက် ဆီချာ ဂြုဝ်း ဇဝ်ဖြာ ပီ ထူမ် ဘေ. အာဆေ နပ် လွင် ဂြုဝ်း ဇဝ်ဖြာ, အန် ဒီ ဝဲ နပ် ကာပွါ. အာဆေ ယီ တူ ဆာဒိက်, ခဲ့ ပီ ဒွိုမ် ထူမ် အန်, အန် ဒီ ပိဝ်, ကွဲ့ ဟူ တဲး အန် လှုဝ်း မာဆေ.” ပါယ် တီ ဇဝ် ယေဆူ ဝီ မာနုဝ် ဂေ ဒီဘဲ အန်.
19 ဒေါ အန် တီ မာ ဂေ ဝါ ဇဝ် ယေဆူ ဟဲ့ တး ဇမ် ဒူင် ကွယ် အန်. ဂေ ယီ တူ ပွိုန် လိုပ် ဒူင် ကွယ် အန်, ကူပ် ကာဆျီ့ ကိူန် ဒူအီ အီ ကွယ် ဒူပ် အန်.
20 န့ ယီ မိုဝ်း ဒူအီ အီ တး ကာလာင် ဒီ ဇဝ် ယေဆူ, “မာ မဲ ဂေ ဝါ မဲ ဟဲ့ တး, ဆီ ယိုဝ် မဲ. ဂေ ကွယ် နှဝ့် မဲ နာ ရေတ့်.”
21 ဇဝ် ယေဆူ ဝီ တဝ်း ဒီ ဂေ အီ ကွယ် ရိုမ် ဒူပ် အန် “ဘေ ဒူအီ အီ ထူမ် ဂြုဝ်း ဇဝ်ဖြာ ဘော ဘူင် ဒူပ်, ဘေ မုး မာ အုဝ် ဂေ ဝါ အုဝ် အာခါခ်ု.”
22 အူ ဆီငဲ, ဇဝ် ယေဆူ ဂေ ဒီဘဲ အန် ဝီ လိုပ် ခဲင် ရိုဝ်. အန် ဘော တဝ်း ဒီ ဒီဘဲ အန်, “တဲး အေ ကာလုဝ်း အိုမ် ဒိုင် နီ, ဟာဝ် ဇမ် ဘ့လာက် နာ တ ဒွယ်.” ဂေ ဘော ဟာဝ် အူ ဇေန့်.
23 ဒေါ ကွယ် ဂေ ခဲင် ရိုဝ်, ဇဝ် ယေဆူ ဟဲ့ အိတ်. ဒေါ အန် တီ န့ မိုဝ်း ခုန် တာင် တး ဘုတ် ခဲင် အိုမ် တီ. အိုမ် ဘော လိုပ် နုဝ့် ခဲင် ရိုဝ် ဂေ အူ ဇေန့်. ဂေ ဟဲ့ ရိန် ဒီ စေတ့် ခဲင် အိုမ်.
24 ဂေ ဒီဘဲ ဇဝ် ယေဆူ ဘော ဘျေတ့် အန်. ဂေ တဝ်း, “အိုယ် မဲ ဒါ ဆာရာ, အေ ဒီ စေတ့် ယမ် ခဲင် အိုမ်.” ဇဝ် ယေဆူ ယိတ့်, ဝီ စ်ု ခုန် ဘော မာ အိုမ် တဲး န့ ယေန်. ဝါယ် အန် တီ ခုန် ဘော ယေန်. မာ အိုမ် အာဝ် ဟူ ဆီလွယ်, ဘော ယေန် ဒါခိုယ် အူ ဇေန့်.
25 ဇဝ် ယေဆူ ဝီ တဝ်း ဒီ ဂေ ဒီဘဲ အန်, “မှဝ် န့ ပါယ် ပီ တူ ညှိုမ် ဘေ ဒီ အုဝ်.း” ဝါယ် အန် တီ ဂေ ဘော အာမ် ဘော ယုဝ် ကာဆဝ် လွင် အန် တီ. ဂေ ဝီ လာယ် ကာမွုန် တဝ်း, “ဒူအီ နီ, အန် မုး အာဆေ.း ဘော ခုန် ဘော မာ အိုမ် နပ် ဒီ ထူမ် ဂြုဝ်း အန်.”
26 ဂေ ဘော ပဝ့် ဟာဝ် ရိုဝ် တး ဇမ် မိူင် ကေဆာရေန် အီ ကွယ် ဘ့လာက် နာ တ အိုမ် ဒိုင်.
27 ဒေါ လေး ဇဝ် ယေဆူ ခဲင် ရိုဝ်, အန် ကာတုန့် ဒါ အူ ဝီ အီ မိုဝ်း ကာနမ် ခဲင် ဒုဝ် ဘူင့် အန်. ဟဲ့ လှေန့်, အန် တူ တာ ခြိုင်. အန် မိူဝ် တူ ဆီ ကွယ် ခဲင် ကာင် ဒူပ် ဒူအီ. အန် ယီ ကွယ် ခဲင် ဘာရေဝ်.
28 ဒေါ ယိုဝ် ဒူအီ တီ ဒီ ဇဝ် ယေဆူ, အန် ဝီ ဒတ် တာင် ဘော ကေး ဒီ အာတ့် ဇဝ် ယေဆူ အူ ဇေန့်. အန် တဝ်း, “အိုယ် မဲ ဇဝ် ယေဆူ, မဲ မုး ဂွန် ဇဝ်ဖြာ အီ တာင် လွှိုမ် တူတ့်. မာဆေ ပီ လုဝ် မဲ ဒီ အုဝ်.း အုဝ် မှာန့်, ကွဲ့ တဲး မဲ ဒွါ ဒုက် ဒီ အုဝ်.”
29 အန် တဝ်း ပါယ် တီ ခုဝ်, ဇဝ် ယေဆူ ဟဲ့ ဟွတ့် စ်ု ကာနမ် ဟာယ် တွိုန် လေး ခဲင် ဒုဝ် ဘူင့် ဒူအီ တီ. ကာနမ် ယီ ဟဲ့ ဒွိုမ် ပ့လိုက် ဒူအီ တီ ဘဲန် ဇေန့် ဘဲန် ဇေန့်. ဂေ မိူဝ် ဟဲ့ ပက် ဒဲ အန်. ဂေ ဘော ပက် ဝန် ဟိန် ဒီ ပ့လဝ် အန်, ဘ်ု အန်. ဘဲန် ဇေန့် ဘဲန် ဇေန့် အန် ယီ ဟဲ့ ပျာတ့် ဝဲန် တူတ့်. ကာနမ် ဟာယ် မိူဝ် ဟဲ့ ဆုတ့် ဒူအီ တွိုန် ဟာဝ် ကွယ် ခဲင် ပြဲ ကာဟဝ်း.
30 ဇဝ် ယေဆူ ယီ ဒီမွှတ် အန် တဝ်း, “မာဆေ ပီ စိူဝ် မဲ.း” အန် ဝီ တဝ်း, “အုဝ် စိူဝ် အူ ဟြဲန့်,” အန် တဝ်း ပါယ် တီ ကူပ် ဟဲ့ ကိူန် ဂေ ကာနမ် အီ ဟဲ့ လိုပ် ကွယ် ခဲင် ဒုဝ် ဘူင့် အန်.
31 ဂေ ကာနမ် တွိုန် ဘော မှာန့် ကာဆဝ် ဒီ ဇဝ် ယေဆူ, ကွဲ့ တဲး အန် ဆုတ့် ဂေ လူင် ခဲင် ကာလုဝ့် ငါရာယ်.
32 ဒူင် ကွယ် ဂေ တွိုန် ယီ မိုဝ်း ဖိုင် မာလေတ့်. ဂေ ကုန် ကာဒါယ် ဟြေတ့် ပီ ဒီ ဟူမ် ဘာင် နွန်. ကာနမ် ဂေ မှာန့်, တဲး ဇဝ် ယေဆူ ခ့ဝါင် ဂေ လိုပ် ခဲင် မာလေတ့် ဂေ တီ. ဇဝ် ယေဆူ ဘော ခ့ဝါင် ဂေ လိုပ်.
33 ဂေ ကာနမ် ဘော လေး တဝ် ခဲင် ဒုဝ် ဘူင့် ဒူအီ တွိုန်, ဟာဝ် လိုပ် ခဲင် ဖိုင် မာလေတ့် တီ. မာလေတ့် ဘော ဖိုင် ဝီ ဒဲန် လူင် ဒီ ဒါအာင် ဒါအွုး, ဝီ ဘျွာ ခဲင် အိုမ်, တဲး ဂေ ဘော ဖိုင် ကော ယမ် တူတ့်.
34 ဒူအီ ဟျီင် မာလေတ့်, ဒေါ ယိုဝ် ဂေ ဒွန် မျုဝ် ဇိုဝ် တီ, ဂေ ဘော တဝ်, ဝီ ဝေန့် ကာလာင် ဒီ ဒူအီ အီ ကွယ် ခဲင် မိူင် ဘော ဒီ ဂေ ဒူအီ အီ ကွယ် နာ ရေတ့် မိူင်.
35 ဂေ ဒူအီ ဝီ တး ဒူင် ကွယ် ဇဝ် ယေဆူ, တဝ်း ဒီ ယွတ် လွင် အန် တီ. ဒေါ တး ဇမ် ဂေ ဒီ အာတ့် ဇဝ် ယေဆူ, ဂေ ဘော ယိုဝ် ဒူအီ အီ ဟဲ့ ဒွိုမ် မိုဝ်း ကာနမ် ခဲင် ဒုဝ် ဘူင့် အန်. အန် တုတ့် ခူပ် ဇဝ် ယေဆူ. အန် ဟဲ့ ဝီ စှိုပ် ခြိုင် အန် ဘော ဟဲ့ ဝီ လှုဝ်း ဒုဝ် အန်. ဟဲ့ ဟွတ့် ပန် တီ ဂေ ဒူအီ ကိူန် ကော ယုဝ် လွင် အန် တီ.
36 ဂေ ဒူအီ အီ ဟဲ့ ယိုဝ် ဒီ ငါယ် ဂေ, ဂေ ဝီ ဟာဝ် ကာလာင် လွင် ဇဝ် ယေဆူ ဟဲ့ ပီကဲန် ဒူအီ တီ.
37 ပန် တီ ဂေ ဒူအီ အီ ကွယ် ခဲင် မိူင် ကေဆာရေန် တွိုန် ဘော ဂေ ဒူအီ အီ ကွယ် နာ ရေတ့် မိူင်, ဂေ ဘော မှာန့်, တဲး ဇဝ် ယေဆူ လေး ခဲင် မိူင် ဂေ. ခုဝ်, ဂေ ဒွန် အီ ယုဝ် ကာဆဝ် အန်. ပန် တီ အန် မိူဝ် လိုပ် ခဲင် ရိုဝ်, ဝီ ဟာဝ် ပေါ အူ ပ့လုဝ့်.
38 ဒူအီ အီ ဟဲ့ ဒွိုမ် မိုဝ်း ကာနမ် တွိုန်, အန် မှာန့်, တဲး ဇဝ် ယေဆူ ခ့ဝါင် အန် ဟာဝ် ရိုမ် ဒူပ် ဇဝ် ယေဆူ. ဇဝ် ယေဆူ ယီ စ်ု အန် ဝေန့် ဒူင် ကွယ် အန်.
39 ဇဝ် ယေဆူ တဝ်း, “တဲး မဲ ဝေန့် ဒီ ကာင် မဲ. တဲး မဲ ကာလာင် ဒီ ဒူအီ လွင် ဒွန် မျုဝ် ပဲ့ ဟဲ့ ဘူင် ဇဝ်ဖြာ ဒီ မဲ.” ဟဲ့ ဟွတ့်, ဒူအီ တွိုန် ဝေန့် ခဲင် မိူင် အန်, ဝီ ကာလာင် လွင် ပဲ့ ဟဲ့ ဘူင် ဇဝ် ယေဆူ ဒီ အန်.
40 ဇဝ် ယေဆူ ဟဲ့ ဟွတ့် ဝီ တး ဇမ် ဘ့လာက် နာ နီ, ဂေ ဒူအီ ကိူန် ဘ်ု ဒီ ရွုး အန်. ဂေ ဟဲ့ ဟွတ့် နှဝ့် အန်.
41-42 ဒေါ အန် တီ န့ မိုဝ်း ဒါ အီ အိုပ် ဇူင် ကြိုပ် ဂေ ဒူအီ ယူဒါ ဇဝ်ဖြာ အူ ဝီ. အန် စိူဝ် အာယာအီရုတ်. အန် မိုဝ်း မီ ဂွန် အီဘိုန့် အူ ဝီ. အာဆာက် ဂွန် တီ ဟဲ့ နုဝ့် ဂိုဝ် ဒီ အာ ဆီနမ်. အန် မိူဝ် ဟဲ့ ဆဝ် ကာဆဝ်. ဟဲ့ ရိန် ဒီ ယမ်. ဒူအီ တီ ဘော တး အူ ဇေန့်, ကြိုပ် ဒီ အာတ့် ဇဝ် ယေဆူ. အန် ဘော မှာန့်, တဲး ဇဝ် ယေဆူ ဝေန့် ဒီ ကာင် ဒူပ် အန်. ဒေါ ဝေန့် ဇဝ် ယေဆူ ဒူပ် ဒူအီ တီ, ဂေ ဒူအီ ကိူန် လာယ် ကာဆျီ့ ကော ရူပ် ဇဝ် ယေဆူ.
43 န့ ဘော မိုဝ်း အီဘိုန့် အူ ဝီ. အန် မိုဝ်း ဆဝ် နှာမ် လေး အာဒါ ဂိုဝ် ဒီ အာ ဆီနမ်. ကြုဝ်ကြာမ် အန် ဘော ရွိုန် အန်, အန် ဟဲ့ စှိုမ် တူတ့် ဒီ ဆာရာဝူန် အီ ဆီနမ် အန်. ယီ တူ မိုဝ်း အီ ပဲ ပီဟြာယ် ဆဝ် အန်.
44 အီဘိုန့် တွိုန် ဟာဝ် ဒီ ပန် ဇဝ် ယေဆူ ကာတဲ ဂေ ဒူအီ ကိူန်. အန် ဘော ပါ ဘြုဝ် ဆီတုဝ် ဇဝ် ယေဆူ. နှာမ် အန် ဘော ဟိတ် အူ ဇေန့်.
45 ဇဝ် ယေဆူ ဝီ ဒီမွှတ် တဝ်း, “အာဆေ ဟဲ့ ပါ အုဝ်.း” ဂေ ဒူအီ ဘောကာဂ့လျီတ် ဝီ တဝ်း, “အာဝ် မုး အုဝ်, အာဝ် မုး အုဝ်, အုဝ် တူ မိုဝ်း ဒီ ပါ မဲ.” အာပေတာရူ ဝီ တဝ်း, “အိုယ် မဲ ဒါ ဆာရာ, ဟဲ့ မိုဝ်း ဒူအီ ကိူန် အီ ကွယ် ရူပ် မဲ, ဟဲ့ လာယ် ကာဆျီ့ ခူပ် မဲ. ဂေ ဒီ ဘော တာ ဒိုဝ် မဲ.”
46 ဇဝ် ယေဆူ ဝီ တဝ်း, “ဟဲ့ မိုဝ်း ဒူအီ အူ ဝီ အီ တာ ပါ အုဝ်. အုဝ် ဟဲ့ နပ် လွင် အန် တီ. ခုဝ်, ပွုန် အုဝ် ဟဲ့ လေး ခဲင် ဒုဝ် ဘူင့် အုဝ်.”
47 ယီ မုး အီဘိုန့် တွိုန်, အန် ဝီ နပ်, အာဝ် ပွိုန် ချြီင် ပီ ဘူင် အန်. အန် ဘော တး ဘော ဒီယေန့် ဒီယုဝ် ကာဆဝ်. အန် တး ကြိုပ် ဒီ အာတ့် ဇဝ် ယေဆူ, ကာလာင် လွင် နဝ်း ဆီ ပါ ဇဝ် ယေဆူ ဘော ကာလာင် လွင် ဆဝ် အန် ဟဲ့ ဟြာယ် အူ ဇေန့်. အန် ကာလာင် တူတ့် ဒွန် မျုဝ် တဲး ဒူအီ ဘောကာဂ့လျီတ် ကော နပ်.
48 ဇဝ် ယေဆူ တဝ်း ဒီ အန်, “အိုယ် ဂိုန့်, ကူပ် ညှိုမ် မဲ, ဆဝ် မဲ ဟဲ့ ဟြာယ်. တဲး မဲ ဝေန့်, တဲး နဝ်း မဲ ဒါခိုယ်.”
49 ဒေါ ကာလာင် အန် ဂြုဝ်း တီ, န့ မိုဝ်း ဒူအီ တး ဒီ ကာင် ဒါ တာင် တွိုန်. ဂေ တဝ်း ဒီ အာယာအီရုတ်, “ဂွန် မဲ ဟဲ့ ဟွတ့် ယမ်. အာဝ် ဟူ လုဝ် ဒဲ့ ဒါ ဆာရာ တး ဒီ ကာင် မဲ.”
50 ဇဝ် ယေဆူ ဟဲ့ ဟွတ့် ထူမ် ဂြုဝ်း တီ, အန် ဝီ တဝ်း ဒီ အာယာအီရုတ်, “ကွဲ့ တဲး မဲ ယုဝ်. တဲး မဲ ညှိုမ်. ဂွန် မဲ ဒီ ကဲန်.”
51 ဂေ ဟဲ့ ဇမ် ခဲင် ကာင် ဒါ တာင် တွိုန်, ဇဝ် ယေဆူ တူ တဲး ဒူအီ ဟဝ် လိုပ်. အန် ယီ ဒဲ့ အာပေတာရူ, အာယောဟာန် ဘော အာယာကူပ် ဘော ဂုန့် မာ ဂွန် အီဘိုန့် တွိုန်, တဲး မီ ဂေ လိုပ် ဒူပ် အန်.
52 ဂေ ဒူအီ အီ ကွယ် ဒူင် တွိုန် ဝီ ကာဖြူမ် ဒီ ယာမ် ဆီနန် ဆီနိူင်. ဇဝ် ယေဆူ ဝီ တဝ်း ဒီ ဂေ, “ကွဲ့ ယာမ်, ဂွန် တီ တူ ယမ်. အန် အိတ်.”
53 ဂေ ဘော ဖိုင် ဝီ ကာညး ဇဝ် ယေဆူ, ဂေ ဟဲ့ နပ် ဆီချာ ဂွန် တီ ဟဲ့ ဟွတ့် ယမ်.
54 ဇဝ် ယေဆူ ဝီ ပါ ဒဲ ဂွန် တွိုန်. အန် တဝ်း, “အိုယ် ဂွန်, ယိတ့်.”
55 အန် ဟဲ့ ဟွတ့် တဝ်း ပါယ် တီ, နဝ်း ဖွိုမ် ဂွန် တွိုန် ဘော ဝီ လိုပ် ခဲင် ဒုဝ် ဘူင့် အန်. အန် ဘော ယိတ့် အူ ဇေန့်. ဇဝ် ယေဆူ ဘော စ်ု ဂေ, တဲး ဂေ ဒိုဝ်း ပီ ဒီ ဟူမ်, ဒွါ ဒီ အန်.
56 ဂုန့် မာ အန် ယီ အာမ် ကာဆဝ် လွင် အန် တီ. ဇဝ် ယေဆူ ယီ စ်ု ဂါယ် ကွဲ့ တဲး ဂါယ် ကာလာင် လွင် အန် တီ ဒီ အာဆေ.

LUK 9
1 ဝါယ် အန် တီ ဇဝ် ယေဆူ ဒဲ့ ဒီဘဲ အန် ဂိုဝ် ဒီ အာ ဝီ တး ကာဇု ဒူင် ကွယ် အန်. အန် မိူဝ် ဒွါ ပွုန် ဒီ ဂေ တဲး ဂေ ပွိုန် ဒီ ဆုတ့် ကာနမ် လေး ခဲင် ဒုဝ် အီ. အန် မိူဝ် တဲး ဂေ ပဲ ပီဟြာယ် ဆဝ် အီ.
2 အန် မိူဝ် စ်ု ဂေ ဟာဝ် ကာလာင် ဒီ အီ လွင် ဇဝ်ဖြာ ဟဲ့ ကာတတ် ဒီ တး အိုပ် ကာဒါယ်. အန် ဘော တဲး ဂေ ပဲ ပီဟြာယ် ဆဝ် ဒူအီ ဟဝ်.
3 အန် မိူဝ် တဝ်း ဒီ ဂေ, “ဘေ ကွဲ့ ဒိုဝ်း ဟာဝ် မာဆေ ဒေါ ဟာဝ် ဘေ ဒူပ် န့တေန့် ဘေ. ကွဲ့ ဂူင့် န့ကြွုန်. ဘော ပီ ဒီ ဟူမ် ပီ ဒီ ဟာပ် ဘေ, ဘော ရွိုန် ဒီ စိုဝ်း ကြုဝ်, ကွဲ့ တဲး ဘေ ဂူင့် ဇိုဝ် တီ. ဘော ဆီတုဝ် ကာပ့လုတ် ဘေ, ကွဲ့ တဲး ဘေ ဂူင့်.
4 ဆေ ဘေ ဘော လိုပ် ခဲင် ကာင် အီ မှဝ်, တဲး ဘေ ကွယ် ခဲင် ကာင် တီ, တဲး ကော ဇမ် အာခြာဝ် ဒီ လေး ဘေ ခဲင် မိူင် တီ.
5 ဆေ န့ ဘော မိုဝ်း ဒူအီ အီ တူ ရွုး ဘေ, ဒေါ လေး ဘေ ခဲင် မိူင် ဂေ, တဲး ဘေ ဒီယိုဝ်း ရး ကာပုး ဒီ ပ့လဝ် ဘေ, တဲး ဂေ နပ်, ပီ တူ ထူမ် ဂေ, န့ တူ မွှိုမ်.” ဇဝ် ယေဆူ တဝ်း ပါယ် တီ ဒီ ဂေ.
6 ပန် တီ ဂေ ဒီဘဲ ဇဝ် ယေဆူ, ဂေ မိူဝ် ဟာဝ် ဘဲန် မိူင် ဘဲန် မိူင်. ဂေ ဘော ကာလာင် လွင် ဇဝ်ဖြာ အီ ချွတ် ဒူအီ. ဒွန် ပ့လုဝ့် ဂေ ဘော ပီကဲန် ဒူအီ ဆဝ်.
7-8 ဒေါ အန် တီ ဂေ ဒူအီ မင် အီ ဟဲ့ ထာင်, ဇဝ် ယေဆူ မုး ဒါ ဆာရာ အာယောဟာန် အီ စိုပ် ဒူအီ ခဲင် အိုမ်, အီ ဟဲ့ ဝီ ယိတ့် ဝီ အိမ်. ဘော မင် အီ တဝ်း, အာအေလီယ ဟဲ့ ဝီ ယိတ့် ဝီ အိမ်, ဝီ ဘဲန် ဇဝ် ယေဆူ. ဘော မင် အီ ဝီ ထာင်, ဒူအီ အီ ဘျာန် ဂြုဝ်း ဇဝ်ဖြာ အူ ဝီ ဟဲ့ ဝီ ယိတ့် ဝီ အိမ်, ဝီ ဘဲန် ဇဝ် ယေဆူ. ခုန်ဒီခမ် အာဟေရူတ် အီ မုး ဒါ ကာညာ အီ အိုပ် ဖွုန် မိူင်, အန် ဘော ထူမ် လွင် ဇဝ် ယေဆူ, အန် ဝီ ဇေန့်ဇာ ခဲင် နဝ်း အန်.
9 အန် တဝ်း, “အုဝ် ဟဲ့ ဟွတ့် တဲး ဒူအီ ဒဲပ် ဂိန့် အာယောဟာန် တွိုန်. ဇဝ် ယေဆူ တီ, အန် ယီ မုး အာဆေ.း” ခုဝ် အန် တီ အန် ဘော ဟြေတ့် ပီ ဒီ ပါယ် တဲး အန် ပွိုန် ဒီ ယိုဝ် ဇဝ် ယေဆူ.
10 ဝါယ် အန် တီ ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဝီ တး ဇမ် ဒူင် ကွယ် ဇဝ် ယေဆူ. ဂေ ဝီ ကာလာင် တူတ့် လွင် ပဲ့ ဟဲ့ ဘူင် ဂေ. ဇဝ် ယေဆူ စ်ု ဂေ, တဲး ဂေ ဒူပ် အန်, ဟာဝ် ဒူင် တူ မိုဝ်း အီ ဟဝ် နာ ရေတ့် မိူင် ဘေတ်ဆီဒါ.
11 ဂေ ဒူအီ ကိူန် ကော နပ် လွင် အန်. ဂေ ဘော ဟာဝ် ဒူပ် အန်. ဇဝ် ယေဆူ မိူဝ် ဒါခိုယ် ဒီ ရွုး ဂေ. အန် ဝီ စုး ဒီ ကာလာင် ဒီ ဂေ လွင် ပန် ဒီ တး ဇဝ်ဖြာ အိုပ် ကာဒါယ်. ဂေ ဒူအီ ဆဝ် အီ ဆီ တဲး ဇဝ် ယေဆူ စွယ် ဂေ, ဇဝ် ယေဆူ မိူဝ် ပီကဲန် ဂေ ဒွန် အီ.
12 ဆီငဲ အန် တီ, ဘာ ဒီ အပ်, ဂေ ဒီဘဲ အန် ဂိုဝ် ဒီ အာ ဝီ, ဂေ တး ဒူင် ကွယ် ဇဝ် ယေဆူ. ဂေ တဝ်း, “မဲ လုဝ် တဲး ဒူအီ ကိူန် ဂေ နီ ဝေန့်, တဲး ဂေ ဟြေတ့် ပီ ဒီ ဟူမ် ဘော ဒူင် ဒီ တမ် ခဲင် ရဝ် ခဲင် မိူင် အီ ကွယ် ကာတတ် ဒူင် ကွယ် အေ နီ. ဒီ နီ မုး ဒူင် ကာဟဝ်း ကာဟန့်. အာဝ် မိုဝ်း မာဆေ.”
13 ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ ဂေ, “တဲး ဘေ ဒွါ ပီ ဒီ ဟူမ် ဒီ ဂေ.” ဂေ ယီ ဝီ တဝ်း ဒီ အန်, “ယေ မိုဝ်း မီ ခါမုန် ဖန် ဘူင့် ဘော မာဂါ အာ ဒုဝ်. မဲ ဆီ တဲး ယေ ဟာဝ် စိုဝ်း ပီ ဒီ ဟူမ် ဒွါ ဒီ ဒူအီ ဒွန် အီ အီ ကွယ် ဒီ နီ.း”
14 ဒူအီ အီ ကွယ် ဒူင် တွိုန်, မိုဝ်း မီ အီမာယ် ကာဘက် ဖန် ဟြဲန့် ဝီ. အာဝ် ဘာ့ အီဘိုန့် ဂေ ဂွန်. ဇဝ် ယေဆူ ဝီ တဝ်း ဒီ ဒီဘဲ အန်, “တဲး ဘေ တဲး ဒူအီ တုတ့် ဘဲန် ဖိုင် ဘဲန် ဖိုင်, အူ ဖိုင် ကာဘက် ဖန် ဂိုဝ် ဝီ.”
15 ဟဲ့ ဟွတ့် ပန် တီ ဂေ ဒီဘဲ အန် ဘော တဲး ဒူအီ တုတ့် ဘောကာဂ့လျီတ်.
16 ဇဝ် ယေဆူ မိူဝ် ဒိုဝ်း ခါမုန် ဖန် ဘူင့် ဘော မာဂါ အာ ဒုဝ်, ဝီ ဆာကိုဝ်း ယွတ် ဂါင်ဟြာဝ်, ကာလာင် ဂုင် ဂေဇူ ဒီ ဇဝ်ဖြာ, ဘော ကာဘက် ခါမုန် ဂေ မာဂါ, ဝီ ဒွါ ဒီ ဒီဘဲ အန်, တဲး ဂေ ဝီ ကာဆာင် ဒီ ဒူအီ ကိူန်.
17 ဂေ ဘောကာဂ့လျီတ် ပွိုန် ဒီ ဟူမ် ဖဲ. ဝါယ် ဟဲ့ ဟွတ့် ဟူမ် ဂေ, ဂေ ဒီဘဲ ဇဝ် ယေဆူ ဘော ဂဲပ် ကာဇု ကာလူယ် ဟူမ် ဂေ. ကော ဝီ နုဝ့် ဂိုဝ် ဒီ အာ ကာတဲပ်.
18 အူ ဆီငဲ ဇဝ် ယေဆူ ကွယ် အူ ဝီ, ဆာခိုဝ် ဒီ ဇဝ်ဖြာ. ဒေါ အန် တီ ဂေ ဒီဘဲ အန် တး ဇမ် ဒူင် ကွယ် အန်. ဇဝ် ယေဆူ ယီ ဒီမွှတ် ဂေ တဝ်း, “အီ ဟဝ်, ဂေ တဝ်း အုဝ် မုး အာဆေ.း”
19 ဂေ ဝီ တဝ်း ဒီ အန်, “မင် အီ တဝ်း, မဲ မုး ဒါ ဆာရာ အာယောဟာန် တွိုန် အီ ဟဲ့ ဝီ ယိတ့် ဝီ အိမ်. မင် အီ တဝ်း မဲ မုး အာအေလီယ တွိုန်, အီ ဟဲ့ ဝီ ယိတ့် ဝီ အိမ်. ဘော မင် အီ တဝ်း, မဲ မုး ဒူအီ အီ ဘျာန် ဂြုဝ်း ဇဝ်ဖြာ အူ ဝီ အီ ဟဲ့ ဝီ ယိတ့် ဝီ အိမ်.”
20 ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ ဒီမွှတ် ဂေ. အန် တဝ်း, “ဆေ န့ မုး ဘေ, ဘေ တဝ်း အုဝ် မုး အာဆေ.း” အန် ဟဲ့ ဟွတ့် ကာလာင် ပါယ် တီ, အာပေတာရူ ဝီ တဝ်း ဒီ အန်, “မဲ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.”
21 ဝါယ် အန် တီ ဇဝ် ယေဆူ ဝီ ဒမ် ဂေ, ကွဲ့ တဲး ဂေ ကာလာင် လွင် အန် တီ ဒီ ဒူအီ ဟဝ်.
22 အန် မိူဝ် တဝ်း, “ဒူအီ အီ ဟဲ့ ဘဲန် ဂွန် ဒူအီ, အန် လုဝ် ခမ် ဒုက် ဘဲန် မျုဝ် ဘဲန် မျုဝ်. ဂေ ဒါ တာင် ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ တူ ဆီ ယိုဝ် အန်, တူ ဆီ ထူမ် ဂြုဝ်း အန်. ဂေ ဒီ ဘော ငဝ်း ဝဲန် အာဆာက် အန်. ဟီ နုဝ့် အူယ် ဆီငဲ, ဇဝ်ဖြာ ယီ ဒီ တဲး အန် ဝီ ယိတ့် ဝီ အိမ်.”
23 ဇဝ် ယေဆူ ဝီ ကာလာင် ဒီ ဂေ ဒူအီ ဘောကာဂ့လျီတ် အီ ထူမ် ဂြုဝ်း အန် တဝ်း, “အာဆေ ဆီ ဒူပ် အုဝ်, ကွဲ့ တဲး အန် ဘူင် ပီ အိုင် အန်. ဒွန် ဆီငဲ, ဒွန် ဆီငဲ, အန် လုဝ် ဘ့လေး နဝ်း အန် တဝ်း, ‘ဆေ အုဝ် ဘော လုဝ် ယမ်, အုဝ် ယီ ဒီ ဒူပ် အန် ဇဝ် ဆေဆေ.’
24 အာဆေ ကာဝေ အာဆာက် အန်, အာဆာက် အန် ဒီ စှိုမ်. အာဆေ ယီ တူ ယုဝ် ဒီ ယမ် ကူပ် ညှိုမ် အန် ဒီ အုဝ်, အန် ဒီ ဝီ ပွိုန် အာဆာက် ကာမာယ်.
25 ဆေ ဒူအီ အူ ဝီ ပွိုန် တူတ့် ဒွန် မျုဝ် အီ မိုဝ်း ဒဲင် ကာဒါယ် နီ, အာဆာက် အန် ယီ စှိုမ်, မှဝ် န့ ဒီ ပါယ် ဒီ ဘဲန် အာဂျိုဝ် ဒီ အန်.း
26 ဆေ ဒူအီ ဆာယ် ဒီ တဝ်း, အန် ညှိုမ် အုဝ် ဘော ဂြုဝ်း အုဝ်, န့ ဒီ ဇမ် အူ ဆီငဲ, အုဝ် မိူဝ် ဒီ ဆာယ် ဒီ တဝ်း, ‘အုဝ် ဟဲ့ နပ် ဒူအီ ဝီ တီ.’ အုဝ်, အီ ဟဲ့ ဘဲန် ဂွန် ဒူအီ, အုဝ် ဒီ ဝီ တး လူင် ဒဲင် ကာဒါယ် နီ. အုဝ် ဒီ ဘော ဘျ အာရူင် ဘ့လာင် အုဝ်, ဘျ ဘော အာရူင် ဘ့လာင် ဂုန့် အုဝ် ဘော ဂေ အာမူ အာမာတ် အန် အီ ဟဲ့ ဘွတ် ကာဆဝ်. ပန် အန် တီ, အုဝ် ဒီ ဘော ဆာယ် ဒီ တဝ်း, အုဝ် ဟဲ့ နပ် ဒူအီ ဝီ တီ.
27 အုဝ် တဝ်း အာခ်ု ဒီ ဘေ, ကာတဲ ဂေ ဒူအီ အီ ကွယ် ဒူင် ကွယ် အုဝ် နီ, န့ မိုဝ်း မင် အီ, ဂေ တူ ယမ် အာတ့် ယိုဝ် ဂေ အာခြာဝ် ဒီ အိုပ် တူတ့် ဇဝ်ဖြာ ဒဲင် ကာဒါယ် နီ.” ပါယ် တီ ဇဝ် ယေဆူ မာနုဝ် ဂေ ဒူအီ ကိူန် အီ ထူမ် ဂြုဝ်း အန်.
28 ဝါယ် အန် တီ ဟဲ့ နုဝ့် ကာဘက် ဒါ ဆီငဲ, ဇဝ် ယေဆူ ဒဲ့ အာပေတာရူ, အာယောဟာန် ဘော အာယာကူပ်, တဲး ဂေ ဟုဝ့် ဆာခိုဝ် ဒဲင် နွန် အူ ပ့လုဝ့်.
29 ဒေါ ဆာခိုဝ် ဇဝ် ယေဆူ, အာရိုပ် အန် ကာဘ့လိူင်. ခြိုင် ပီ စှိုပ် အန် ဘော လုယ် ရာဝ်.
30 န့ ဘော မိုဝ်း ဒူအီ အာ ဝီ တး ဒူင် ကွယ် အန်, ကာလာင် ဂြုဝ်း ဒီ အန်. ဂါယ် မုး ဒါ အာမုဝ်ဆဲ ဂါယ် ဒါ အာအေလီယ.
31 အာရူင် ဂါယ် ဟဲ့ ဘ့လာင် ကာဆဝ်. ဂါယ် တး ကာလာင် ဒီ ဇဝ် ယေဆူ လွင် ဒီ လုဝ် ယမ် အန် ခဲင် မိူင် ယေရူဆာလဲမ်.
32 ဒေါ အန် တီ အာပေတာရူ ဂေ ဂိုက် အန် ဘော ဘဲန် ဆီ အိတ် ကာဆဝ်. ဒေါ ဝီ န့ဆိုဝ်း ဂေ, ဂေ ဘော ယိုဝ် အာရူင် ဇဝ် ယေဆူ ဟဲ့ ဘ့လာင်, ယိုဝ် ဂါယ် အာ ဝီ တွိုန်, အီ ကွယ် ရိုမ် ဒူပ် ဇဝ် ယေဆူ.
33 ပန် တီ ဒေါ လေး ဝေန့် ဂါယ် ဒူင် ကွယ် ဇဝ် ယေဆူ, အာပေတာရူ ဝီ တဝ်း, “အိုယ် မဲ ဒါ ဆာရာ, န့ ဟဲ့ ဒါခိုယ် ကွယ် ဒီ နီ. တဲး ယေ ဆမ် ထိုပ် အူယ် ထိုပ်. တဲး ဘော မဲ ဘော အာမုဝ်ဆဲ ဘော အာအေလီယ ကွယ် အူ ဝီ အူ ထိုပ်.” အာပေတာရူ တဝ်း ပါယ် တီ ကူပ် တူ နပ် အန် ပီ ဒီ တဝ်း အန်.
34 ဒေါ ကာလာင် အန် ဂြုဝ်း တီ, န့အု ဘော တး ပ့လိုက် နာ ဒဲင် ဂေ ဘော ဖိုင်. ဂေ ဒီဘဲ ဇဝ် ယေဆူ ဘော ယုဝ် ကူပ် ပ့လိုက် န့အု တီ ဒီ ဂေ.
35 န့ မိူဝ် မိုဝ်း ဂြုဝ်း လေး ခဲင် န့အု တီ တဝ်း, “ဝီ နီ မုး ဂွန် ပီ ရွက့် အုဝ်. တဲး ဘေ ထူမ် ဂြုဝ်း အန်.”
36 ဂေ ဟဲ့ ဟွတ့် ထူမ် ဂြုဝ်း တီ, ဂေ ဝီ ယိုဝ် မီ ဇဝ် ယေဆူ အူ ဝီ ကွယ် ရိုမ် ဒူပ် ဂေ. ဂေ မိူဝ် နုဝ် အုန် လွင် အန် တီ ခဲင် နဝ်း ဂေ. အာခြာဝ် ဒေါ ကွယ် ဂေ တွိုန်, ဂေ တူ ကာလာင် လွင် ပဲ့ ဟဲ့ ယိုဝ် ဂေ တီ. ဂေ တူ တဲး အာဆေ နပ် လွင် အန် တီ.
37 ပါ ခဲညှာ ဝါယ် လူင် ဂေ ဒဲင် နွန် တွိုန်, ဒူအီ ကိူန် ဟဲ့ နှဝ့်, ဘ်ု ဒီ ရွုး ဇဝ် ယေဆူ.
38 ခဲင် ဖိုင် ဒူအီ ကိူန် တီ, န့ မိုဝ်း ဒူအီ အူ ဝီ, အန် ဒတ် တာင်, တဝ်း ဒီ ဇဝ် ယေဆူ, “အိုယ်, ဒါ ဆာရာ, အုဝ် မှာန့်, တဲး မဲ ယွတ် ဂွန် အီမာယ် အုဝ် နီ. အုဝ် မိုဝ်း ဂွန် အူ ဝီ နီ.
39 အန် မိုဝ်း ကာနမ် တး ပ့လိုက် အန်, ဘူင် တဲး အန် ဒတ် တာင်, တဲး အန် ဒီယေန့် ဘော ဒုဝ်. ပုး ဘော လေး ခဲင် မူတ့် အန်. ကာနမ် ဘော ပ့လိုက် တဲး အန် ရုတ်. ကာနမ် တီ တူ ဆီ လေး ခဲင် ဒုဝ် အန်.
40 အုဝ် ဟဲ့ မှာန့် ဂေ ဒီဘဲ မဲ, တဲး ဂေ ဆုတ့် ကာနမ် လေး ခဲင် ဒုဝ် အန်. ဂေ ယီ တူ ပဲ ဒီ ဆုတ့် လေး ကာနမ် တီ.” အန် ဟဲ့ ဟွတ့် ကာလာင် ပါယ် တီ,
41 ဇဝ် ယေဆူ ဝီ တဝ်း, “ဘေ ဒူအီ အီ ကွယ် ဇာတ် နီ, ဘေ တူ မိုဝ်း နဝ်း ညှိုမ်. ပီ ဇေန့်ဇာ ဘေ, ပီ ဘူင် ဘေ အာဝ် မွှိုမ်. ခဲ့ မှဝ် န့ ဒီ လှေန့်, အုဝ် ဒီ ဘော လုဝ် ကွယ် ရိုမ် ဒူပ် ဘေ ဘော ခမ် ဇိုဝ် တီ.း” အန် ဘော တဝ်း ဒီ ဂုန့် တွိုန်, “တဲး ဂွန် မဲ တး ဒူင် ကွယ် အုဝ် နီ.”
42 ဒေါ ဟာဝ် ဇမ် ဂွန် တွိုန် ဒူင် ကွယ် ဇဝ် ယေဆူ, ကာနမ် တဲး အန် ကေး အူ ဇေန့်, တဲး အန် ဒီယေန့်. ဇဝ် ယေဆူ စ်ု ကာနမ် လေး, တဲး ဂွန် တီ ဝီ ကဲန်. ဟဲ့ ဟွတ့်, ဇဝ် ယေဆူ ဘော ဝီ အာပ် ဒွါ ဂွန် တီ ဒီ ဂုန့် အန်.
43 ဂေ ဒူအီ ဘောကာဂ့လျီတ် အာမ် ကာဆဝ် ခဲ့ တာင် ပွုန် ဇဝ်ဖြာ. ဒေါ ဆီငျာ အာမ် ဂေ လွင် ပီ ဘူင် ဇဝ် ယေဆူ တီ, ဇဝ် ယေဆူ ဝီ တဝ်း ဒီ ဒီဘဲ အန်,
44 “ပီ ဒီ ကာလာင် အုဝ် ဒီ ဘေ ဒေါ တီ နီ, ဘေ လုဝ် နုဝ် အုန် ခဲင် နဝ်း ဘေ. န့ မုး အုဝ် အီ ဟဲ့ ဘဲန် ဂွန် ဒူအီ, ဂေ ဒီ အာပ် အုဝ် ဒီ ရန်ဆူ အုဝ်.”
45 ဂေ ဒီဘဲ ဇဝ် ယေဆူ ယီ တူ နပ် ဆီဖဝ် ပီ ကာလာင် အန်. ဇဝ်ဖြာ တူ တဲး န့ လိုဝ်း ဒီ နဝ်း ဂေ, တူ တဲး ဂေ နပ်. ဂေ မိူဝ် တူ ယ ဒီမွှတ် ဇဝ် ယေဆူ လွင် အန် တီ.
46 ဝါယ် အန် တီ ဂေ ဒီဘဲ ဇဝ် ယေဆူ, ဂေ လာယ် ကာခဲန့်, ကာလာင် ကာတဲ ဂေ, အာဆေ အီ ဒီ တာင် လွှိုမ် အာဆေ.
47 ဇဝ် ယေဆူ ယီ နပ် ပီ ဇေန့်ဇာ ဂေ ခဲင် နဝ်း ဂေ. အန် ဘော ဒဲ့ ဂွန် အူ ဝီ, တဲး အန် ကွယ် ကာတဲ ဂေ.
48 အန် ဘော တဝ်း ဒီ ဒီဘဲ အန်, “အာဆေ ရွုး ဂွန် ဒီတဲတ် ပီ ဂွန် ဝီ နီ ကူပ် ညှိုမ် အန် ဒီ အုဝ်, န့ ပီ, အန် ရွုး အုဝ်. အာဆေ ယီ ရွုး အုဝ်, အန် ဘော ရွုး အန် ဇဝ် အီ တိုယ် အုဝ် တး ဒဲင် ကာဒါယ် နီ. ဆေ န့ ယီ မိုဝ်း ဒူအီ အူ ဝီ အီ ကွယ် ကာတဲ ဘေ, ဆေ အာရေ အန် အာဝ် တာင် မာဆေ, အန် ဟဲ့ မုး ဒူအီ အီ တာင် လွှိုမ် အီ ဟဝ်.”
49 ဝါယ် အန် တီ အာယောဟာန် တဝ်း ဒီ ဇဝ် ယေဆူ, “အိုယ် မဲ ဒါ ဆာရာ, ယေ ဟဲ့ ယိုဝ် ဒူအီ မင် အီ, ဂေ ဟဲ့ ဂါဝ် ပွုန် မဲ, ဆုတ့် ကာနမ် လေး ခဲင် ဒုဝ် ဘူင့် အီ. ယေ ယီ ဟဲ့ ခြဲ ဂေ, ကွဲ့ တဲး ဂေ ဘူင် ပါယ် တီ.”
50 ဇဝ် ယေဆူ ဝီ တဝ်း, “ကွဲ့ ခြဲ ဂေ. အာဆေ တူ ကာဂုဝ်း ဒီ အေ, အန် ဟဲ့ ဘဲန် ဂိုက် အေ.”
51 ဒေါ ဟဲ့ ကာတတ် အာခြာဝ် ဒီ ဒဲ့ ဇဝ်ဖြာ ဒီ ဇဝ် ယေဆူ, တဲး အန် ဝီ ဟုဝ့် ဂါင်ဟြာဝ်, ဇဝ် ယေဆူ ဟဲ့ အုန် နဝ်း ဒီ ဟုဝ့် မိူင် ယေရူဆာလဲမ်.
52 အန် မိူဝ် တဲး ဒီဘဲ အန် မင် အီ ယဲတ့် ဒီ အာတ့် အန်. ဂေ ဘော ဟာဝ် လိုပ် မိူင် အီ ကွယ် ခဲင် အိူင် ဆာမာရီ. ခဲင် မိူင် တီ ဂေ တဝ်း ဒီ ရဲန် အုန် ဒွန် မျုဝ် ပီ ဒီ လုဝ် ဇဝ် ယေဆူ.
53 ဂေ ဒူအီ အီ ကွယ် ခဲင် မိူင် တွိုန်, ဂေ ယီ တူ ရွုး ဇဝ် ယေဆူ ကူပ် နပ် ဂေ, အန် ဒီ ဟုဝ့် မိူင် ယေရူဆာလဲမ်.
54 အာယာကူပ် ဂါယ် အာယောဟာန် အီ မုး ဒီဘဲ ဇဝ် ယေဆူ, ဂါယ် ဘော ယိုဝ် လွင် အန် တီ, ဂါယ် ဘော တဝ်း ဒီ ဇဝ် ယေဆူ, “အိုယ် မဲ ဇဝ်, မဲ ဆီ တဲး ယာယ် မှာန့်, တဲး ငဝ် လေး လူင် ခဲင် ဂါင်ဟြာဝ်, ကာဆိုမ် လိုဝ် မိူင် နီ, တဲး န့ ပီ ပီ ဒွိုမ် မှာန့် ဒါ ဆာရာ အာအေလီယ တွိုန်.း”
55 ဇဝ် ယေဆူ ယီ မာငး ယွတ် ဂါယ်, ဘော ခြဲ ဂါယ်. အန် တဝ်း, “ဘာယ် တူ နပ် လွင် နဝ်း ဖွိုမ် မျုဝ် မှဝ် ဟဲ့ အိုပ် ဘာယ်.
56 အုဝ် အီ မုး ဂွန် ဒူအီ, အုဝ် တူ တး တဲး အုဝ် ငဝ်း အာဆာက် အီ. အုဝ် ဟဲ့ တး တဲး အုဝ် ချွတ် အီ.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဘော အန် ဘော ဖိုင် အီ ဒူပ် အန်, ဂေ လေး ဟာဝ် ပေါ ပ့လုဝ့်.a
57 ဒေါ ဟာဝ် ဂေ ဒူပ် န့တေန့်, ဒူအီ အူ ဝီ တး ဇမ် ဒူင် ကွယ် ဇဝ် ယေဆူ. အန် တဝ်း, “မဲ ဘော ဟာဝ် နာ မှဝ်, အုဝ် ဒီ ဒူပ် မဲ ဇဝ် ဆေဆေ.”
58 ဇဝ် ယေဆူ ဝီ တဝ်း, “ဂေ မာဆုဝ် ပြဲ ဟဲ့ မိုဝ်း ကာဒဝ်. ဘော ဂေ မာဆိမ် ဟဲ့ မိုဝ်း ကာဟုန်. န့ ယီ မုး အုဝ် အီ ဟဲ့ ဘဲန် ဂွန် ဒူအီ, အုဝ် တူ မိုဝ်း ဒူင် ဒီ တမ်.”
59 ဝါယ် အန် တီ ဇဝ် ယေဆူ ဝီ တဝ်း ဒီ ဒူအီ ပေါ အူ ဝီ, “တဲး မဲ တး ဒူပ် အုဝ်.” ဒူအီ တီ ဝီ တဝ်း, “အိုယ် မဲ ဇဝ်, အုဝ် မှာန့်, တဲး အုဝ် ဝေန့် ဒိပ် ဂုန့် အုဝ် ဒီ အာတ့်. ဟဲ့ ဟွတ့်, အုဝ် ဒီ ဒူပ် မဲ.”
60 ဇဝ် ယေဆူ ဝီ တဝ်း ဒီ အန်, “တဲး ဂေ အီ တူ နပ် လွင် အာဆာက် ကာမာယ် ဝီ ဒိပ် ဒူအီ ယမ် ခဲင် ဘာရေဝ်. မဲ ယီ လုဝ် ဟာဝ် ကာလာင် လွင် မိူင် ပီ အိုပ် ဇဝ်ဖြာ, တဲး ဂေ ဒူအီ ဟဝ် ထူမ် ဒွန် နာ ဒွန် ပ့လုဝ့်.”
61 န့ ဘော မိုဝ်း ဒူအီ အူ ဝီ, အန် တဝ်း, “အိုယ် မဲ ဇဝ်, အုဝ် ဒီ ဒူပ် မဲ. အုဝ် ယီ မှာန့်, တဲး မဲ တဲး အုဝ် ဝေန့် ခဲင် ကာင် ဒီ အာတ့်, မှာန့်, တဲး ဂေ အီ ကွယ် ခဲင် ကာင် ခ့ဝါင် အုဝ် ဟာဝ်.”
62 ဇဝ် ယေဆူ ယီ တဝ်း ဒီ အန်, “ဆေ န့ မုး ဒူအီ ထဲ နာ, အန် တူ ယွတ် ဝိဝ် နာ ပန်. ဆေ န့ ယီ မိုဝ်း ဒူအီ အီ ယွတ် ဝိဝ် နာ ပန်, ဒူအီ ဝီ တီ တူ ကာအာပ် ဘူင် ဂါန် ခဲင် မိူင် ပီ အိုပ် ဇဝ်ဖြာ.”

LUK 10
1 ဝါယ် အန် တီ ဇဝ် ယေဆူ ဘော ရဝ်း ဒူအီ ဘူ ဂိုဝ် ဝီ,a တဲး ဂေ ဟာဝ် ဘဲန် ဂူ ဘဲန် ဂူ, ယဲတ့် ဒီ အာတ့် အန်, ကာလာင် လွင် ဇဝ်ဖြာ. အန် စ်ု ဂေ ဟာဝ် ခဲင် ရဝ် ခဲင် မိူင်, ဒူင် ဒီ ဝီ ဒူပ် အန် ဒီ ပန် ဂေ ဒွန် နာ ဒွန် ပ့လုဝ့်.
2 အန် ဘော တဝ်း ဒီ ဂေ လွင် ဂါန် ပီ ဒီ ဘူင် ဂေ, “ဒူအီ အီ ဆီ ထူမ် လွင် ဇဝ်ဖြာ ဂေ ကိူန်. ဂေ ပီ မာန် ငှုဝ် အီ ဟဲ့ ဆိန်, အီ ဟဲ့ လုဝ် ဆုဝ့်. ဂေ ဒူအီ အီ ဆုဝ့် ငှုဝ် တီ ယီ ပြေတ့်. ခုဝ်, တဲး ဘေ မှာန့် ဒီ ဇဝ်ဖြာ အီ မုး ဒါ ကာညာ မာန် ငှုဝ် တီ, တဲး အန် တိုယ် ဒူအီ အီ ဘူင် ဂါန် ဇဝ်ဖြာ, တဲး ဂေ ပီ ဒူအီ ဆုဝ့် ငှုဝ်.
3 ဒူင် ဒီ ဟာဝ် ဘေ, န့ ပါယ် နီ. ဘေ ပီ ဂွန် မာဘူ အီ ဟာဝ် ဒူင် ကွယ် မာဆုဝ် ပြဲ အီ ဆီ ကဝ့် ယမ် မာဘူ.
4 ကွဲ့ တဲး ဘေ ငဲတ့် ဟူ, ကွဲ့ တဲး ဘေ ဂူင့် ရွိုန် ဂေ ခြိဝ်. ကွဲ့ တဲး ဘေ ဂူင့် ခူဒိန့် ကာပ့လုတ်, ဟာဝ် ဒူပ် န့တေန့်. ဒေါ ဟာဝ် ဘေ ဒူပ် န့တေန့်, ဆေ ဘေ ဘော ကာတုန့် ဒူအီ ဟဝ်, ကွဲ့ တဲး ဘေ ကာမွုန် ဒီ အန်.
5 ဆေ ဘေ ဒီ ဘော လိုပ် ခဲင် ကာင် အီ ဟဝ်, အာတ့် ကာလာင် ဘေ ဘဲန် မျုဝ် ဘဲန် မျုဝ်, ဘေ လုဝ် မွင့်ကာရာ တဲး ဒီ ဂေ တဝ်း, ‘တဲး ဇဝ်ဖြာ ဒွါ နဝ်း ဂျီတ် ဒီ ဘေ ဒွန် အီ အီ ကွယ် ခဲင် ကာင် နီ.’
6 ဆေ ဒူအီ အီ ကွယ် ခဲင် ကာင် တီ ဘော ရပ် မွင့်ကာရာ ပီ ဒွါ ဘေ, တဲး န့ ဘော ကွယ် ရိုမ် ဒူပ် ဂေ. ဆေ ဂေ ယီ တူ ရပ် မွင့်ကာရာ ပီ ဒွါ ဘေ, ဘေ လုဝ် ဝီ ဒိုဝ်း ဝိဝ် မွင့်ကာရာ တီ.
7 ဘေ လုဝ် ကွယ် ခဲင် ကာင် ဂေ ဒူအီ အီ ရပ် ဘေ တီ. ကွဲ့ တဲး ဘေ ဟာဝ် ကွယ် ပေါ အူ ကာင်. ဘေ ဘော လုဝ် ဟူမ် ပီ ဒွါ ဂေ ဒီ ဘေ ခဲင် ကာင် တီ. ခုဝ်, အာဆေ ဘူင် ဂါန်, အန် ဟဲ့ ကာအာပ် ပွိုန် ရုး အန်.
8 ဆေ ဘေ ဘော လိုပ် ခဲင် မိူင် အူ မိူင်, ဆေ ဂေ ဒူအီ ဘော ရွုး ဘေ, တဲး ဘေ ဟူမ် ပီ ဒွါ ဂေ ဒီ ဘေ.
9 ခဲင် မိူင် တီ, ဘေ လုဝ် ဘူင် တဲး ဒူအီ ဆဝ် ဝီ ကဲန်. ဘေ ဘော လုဝ် ကာလာင် ဒီ ဒူအီ ခဲင် မိူင် တီ, ‘ဇဝ်ဖြာ ဟဲ့ ကာတတ် ဒီ တး အိုပ် ကာဒါယ်.’
10 ဆေ ဘေ ဘော လိုပ် ခဲင် မိူင် အူ မိူင်, ဆေ ဂေ အီ ကွယ် ခဲင် မိူင် တီ တူ ရွုး ဘေ, ဘေ လုဝ် လေး နာ ရေတ့် ကာင်, ဟာဝ် ဒီ န့တေန့် တဝ်း,
11 ‘ကာပုး ခဲင် မိူင် ဘေ အီ ဒိုက် ဒီ ပ့လဝ် ယေ, ယေ ဒီ ဒီယိုဝ်း အုန် တဲး န့ ဘျ ခဲ့ တူ မွှိုမ် ဘေ. ဘေ ယီ လုဝ် လှုဝ်း, လုဝ် နပ် ဆီချာ, ဇဝ်ဖြာ ဟဲ့ ကာတတ် ဒီ တး အိုပ် ကာဒါယ်.’
12 အုဝ် တဝ်း ဒီ ဘေ, ဆေ ဇဝ်ဖြာ ဒီ ဆုင်ဖျာတ် ဒါရာ ဒီ ဒူအီ ဘောကာဂ့လျီတ်, ဂေ ဒူအီ အီ ကွယ် ခဲင် မိူင် ဆုဝ်ဒူမ်, ဂေ ဒီ လုဝ် ခမ် မှာပ် ကိူန်. ဂေ ယီ တူ လုဝ် ခမ် ကိူန် ခဲ့ ပီ လုဝ် ခမ် ဂေ ဒူအီ အီ ကွယ် ခဲင် မိူင် တီ.” ပါယ် တီ ဇဝ် ယေဆူ ကာလာင် ဒီ ဂေ ဒူအီ ဘူ ဂိုဝ် ဝီ.
13 ဇဝ် ယေဆူ ဝီ ကာလာင် လွင် ဒူအီ အီ တူ ညှိုမ် အန်. အန် တဝ်း, “ဘေ ဒူအီ အီ ကွယ် ခဲင် မိူင် ခုဝ်ရာဆိန် ဘော မိူင် ဘေတ်ဆီဒါ, ဘေ ဒီ ဇမ် ဒုက် တာင်. အီ မွှိုမ် အာမ် ကာဆဝ် ပဲ့ ဟဲ့ ဘူင် အုဝ် ခဲင် မိူင် ဘေ, အုဝ် တူ မိုဝ်း ဒီ ဘူင် ခဲင် မိူင် ထူရုဝ် ဂါယ် မိူင် ဆီဒူန် တွိုန်. ဆေ အုဝ် ယီ ဘူင် ဇိုဝ် တီ ခဲင် မိူင် ထူရုဝ် ဂါယ် မိူင် ဆီဒူန် တီ, ဂေ ဒူအီ အီ ကွယ် ခဲင် မိူင် တီ, ဂေ ဒီ ဘော စှိုပ် ခြိုင် စာန် ဘော ကွယ် ခဲင် ဘြဝ် ငဝ် အူ ဇေန့်, တဲး န့ ဘျ, ဂေ ဟဲ့ ဝဲန် နဝ်း ဘြိမ်, ဝီ ဒိုဝ်း နဝ်း ကာမာယ်.
14 ဆေ ဟီ ဇမ် ဆီငဲ ဒီ ဆုင်ဖျာတ် ဇဝ်ဖြာ အာမူ ဒူအီ ဒွန် အီ, ဂေ ဒူအီ ခဲင် မိူင် ထူရုဝ် ဂါယ် မိူင် ဆီဒူန် တွိုန်, ဂေ တူ လုဝ် ခမ် မှာပ် ခဲ့ ပီ လုဝ် ခမ် ဘေ.
15 ဘေ ဒူအီ အီ ကွယ် ခဲင် မိူင် ကာပေနာရိုမ်, ဆေ ဘေ ထာင် ဘေ ဒီ ပွိုန် ဒီ ဟုဝ့် ဂါင်ဟြာဝ်, န့ တူ မှာန်. ဘေ ဒီ လုဝ် လူင် ခဲင် မိူင် မာရာန.”
16 ဇဝ် ယေဆူ ဝီ တဝ်း ဒီ ဂေ ဒီဘဲ အန်, “အာဆေ ထူမ် ဂြုဝ်း ဘေ, အန် ဒီ ဘော ထူမ် ဂြုဝ်း အုဝ်. အာဆေ ယီ တူ ညှိုမ် ဘေ, အန် ဒီ ဘော တူ ညှိုမ် အုဝ်. အာဆေ ယီ တူ ညှိုမ် အုဝ်, အန် ဒီ ဘော တူ ညှိုမ် ဘော အန် ဇဝ် အီ တိုယ် အုဝ် တး ဇမ် ဒီ နီ.”
17 ဝါယ် အန် တီ ဂေ ဒူအီ ဘူ ဂိုဝ် ဝီ ပီ ရဝ်း ဇဝ် ယေဆူ တွိုန်, ဂေ ဝီ တး ဇမ် ဒူင် ကွယ် ဇဝ် ယေဆူ. နဝ်း ဂေ ဘော ဒါခိုယ် ကာဆဝ်. ဂေ တဝ်း, “အိုယ် မဲ ဇဝ်, ဒေါ ဂါဝ် ယေ ပွုန် မဲ, စ်ု ကာနမ် လေး ခဲင် ဒုဝ် ဘူင့် အီ, ဂေ ဟဲ့ ထူမ် ဒူပ် ပီ တဝ်း ယေ.”
18 ဇဝ် ယေဆူ ဝီ တဝ်း ဒီ ဂေ, “အုဝ် ဟဲ့ ယိုဝ် ဘုဝ် ကာနမ် စုဝ်း လူင် ခဲင် ဂါင်ဟြာဝ် ပီ ပ့လ မ့ပ့လေတ့်.
19 တဲး ဘေ ထူမ်. အုဝ် ဟဲ့ ဒွါ ပွုန် ဒီ ဘေ, တဲး ဘေ ပွိုန် ဒီ ညဲတ့် မာဟန့် ဂေ မာ မဲင်ငဝ်, တဲး ဘေ ဘော မိုဝ်း ပွုန် ဒီ အိုပ် ကာနမ် အီ ဆီ အိုပ် ဘေ ဒွန် မျုဝ်. န့ ယီ တူ မိုဝ်း မာဆေ အီ ပဲ ဒီ ဘူင် တဲး န့ ဘဲန် ဒုက် ဒီ ဘေ.
20 ကွဲ့ တဲး ဘေ ခူယ် ကူပ် ထူမ် ကာနမ် ဂြုဝ်း ဘေ. တဲး ဘေ ယီ မိုဝ်း နဝ်း ဒါခိုယ် ကူပ် ဟဲ့ ဒဲမ် အုန် ဇဝ်ဖြာ စိူဝ် ဘေ ခဲင် ဇာရာင် ဒူအီ ဒီ ပွိုန် လိုပ် ခဲင် မိူင် ဂါင်ဟြာဝ်.”
21 ဒေါ အန် တီ နဝ်း ဖွိုမ် ဇဝ်ဖြာ တဲး ဇဝ် ယေဆူ ဘဲန် နဝ်း ဒါခိုယ် ကာဆဝ်. အန် ဘော တဝ်း, “အိုယ် မဲ ဂုန့် အုဝ်, မဲ မုး ဒါ ကာညာ အီ အိုပ် ဘော ဂါင်ဟြာဝ် ဘော ကာဒါယ်. အုဝ် အိူပ် မဲ ဇဝ်. လွင် ပီ မာနုဝ် အုဝ် ဇိုဝ် တီ, မဲ တူ တဲး န့ လိုဝ်း ဒီ ဂေ ဒါ တာင် ဘော ဒီ ဂေ ဒူအီ မိုဝ်း အာငျာန်. န့ ယီ မုး ဂေ ဒူအီ အီ ပီ ဂွန် ဒီတဲတ်, ဂေ နပ် ဆီချာ လွင် အန် တီ ကူပ် ဟဲ့ ဘျ မဲ, တဲး န့ လိုဝ်း ဒီ နဝ်း ဂေ. မဲ ဂုန့် အုဝ်, မဲ ဟဲ့ အိုင် ဒီ ဘူင် ပါယ် တီ. ခုဝ်, အုဝ် အိူပ် မဲ.” ဟဲ့ ဟွတ့် အန် ဝီ တဝ်း ဒီ ဂေ အီ ကွယ် ဒူပ် အန်,
22 “ဂုန့် အုဝ် ဟဲ့ အာပ် ဒွါ တူတ့် ဒွန် မျုဝ် ဒီ အုဝ်, တဲး အုဝ် နပ် တူတ့်. န့ မိူဝ် တူ မိုဝ်း အာဆေ အီ နပ် ဂွန် ဇဝ်ဖြာ. န့ မုး မီ ဂုန့် အုဝ် အီ နပ် ဂွန် အန်. န့ မိူဝ် တူ မိုဝ်း အာဆေ အီ နပ် ဇဝ်ဖြာ အီ မုး ဂုန့် အုဝ်. န့ မုး မီ ဂွန် အန် အီ နပ် ဂုန့် အန်. ဘော ဂေ ဒူအီ အီ ပွိုန် ယိုဝ် ဂြုဝ်း ပီ ကာလာင် ဂွန် ဇဝ်ဖြာ လွင် ဂုန့် အန်, ဘော ဂေ ဒီ နပ် ဇဝ်ဖြာ, အီ မုး ဂုန့် အုဝ်.”
23 ဟဲ့ ဟွတ့် ပန် တီ ဇဝ် ယေဆူ ယွတ် ဂေ ဒီဘဲ အန်. အန် ဘော တဝ်း ဒီ ဂေ ဒေါ တူ မိုဝ်း အီ ဟဝ် ထူမ်, “အာဆေ ဟဲ့ ပွိုန် ယိုဝ် ဒွန် မျုဝ် ပဲ့ ဟဲ့ ယိုဝ် ဘေ, အန် ဟဲ့ ဘဲန် နဝ်း ဒါခိုယ်.
24 အုဝ် တဝ်း ဒီ ဘေ, န့ ဒွိုမ် မိုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ ဘော ဂေ ခုန်ဒီခမ် ဘဲန် ကာဒင် ဘဲန် ကာဒင်, ဂေ ဟဲ့ ဆီ ယိုဝ် ပီ ယိုဝ် ဘေ ဒွန် မျုဝ်. ဂေ ယီ တူ ပွိုန် ဒီ ယိုဝ်. ဂေ ဘော ဆီ ထူမ် ပဲ့ ဟဲ့ ပွိုန် ဘေ ဒီ ထူမ်, ဂေ ယီ တူ ပွိုန် ဒီ ထူမ်.”
25 ဒေါ အန် တီ န့ မိုဝ်း ဒူအီ အူ ဝီ, အန် မာနုဝ် ဒါရာ ဇဝ်ဖြာ. အန် တး ထေဝ် ဇဝ် ယေဆူ. အန် ဘော တဝ်း, “အိုယ် မဲ ဒါ ဆာရာ, မာဆေ ပီ လုဝ် အုဝ် ဘူင်, တဲး အုဝ် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.း”
26 အန် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ အန်, “မာဆေ ပီ မာနုဝ် ဘပ် ဒါရာ ဇဝ်ဖြာ ဒီ မဲ.း ဆေ မဲ တိး ဘပ် ဇဝ်ဖြာ, န့ ကာလှုး ပါယ် မှဝ် ဒီ မဲ.း”
27 ဒူအီ တွိုန် ဝီ တဝ်း, “ခဲင် ဘပ် ဇဝ်ဖြာ န့ တဝ်း ပါယ် နီ, ‘အန် ဇဝ် မုး ဇဝ်ဖြာ အီ အိုပ် ဘေ. ဘေ လုဝ် ရွက့် အန် ဇဝ် တီ, တဲး ဘော နဝ်း ဘော တူတ့် ရွက့် အန်. ခဲ့ ပွိုန် ဘေ ရွက့် ခဲင် နဝ်း, ခဲ့ မိုဝ်း ဘေ အာငျာန်, ခဲ့ မိုဝ်း ဘေ ပ့လူမ်, ဇိုဝ် တီ ဒွန် မျုဝ် ဘေ လုဝ် ဒိုဝ်း တူတ့်, ဝီ ရွက့် အန် ဇဝ်. ဘေ ဘော လုဝ် ရွက့် အီ ဟဝ် တဲး န့ ပီ ဘေ ရွက့် ဒုဝ် ဘြိမ် ဘေ.’ အုဝ် တိး ခဲင် ဘပ် ဇဝ်ဖြာ ပါယ် တီ.”
28 ဇဝ် ယေဆူ ဝီ တဝ်း ဒီ အန်, “ဟဲ့ မုး ပီ တဝ်း မဲ တီ. ဆေ မဲ မိူဝ် ဘူင် ပါယ် တီ, မဲ ဒီ ဘော ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.”
29 ဒူအီ တွိုန် ယီ တူ ဆီ တဲး ဆာရေ အန် စှိုမ်. အန် ဝီ ဒီမွှတ် လွင် အန် တီ တဝ်း, “အီ ဟဝ် တီ, အန် မုး အာဆေ.း”
30 ဇဝ် ယေဆူ ဝီ တဝ်း ဒီ အန်, “ဒေါ မွိုန်, န့ မိုဝ်း ဒူအီ အာမျုဝ် ယူဒါ အူ ဝီ. အန် လေး မိူင် ယေရူဆာလဲမ်, ဟာဝ် လူင် ဒီ မိူင် ယေရီခုဝ်. ဒေါ ဟာဝ် အန် ဒူပ် န့တေန့်, အန် ကာတုန့် ဒါ ဇူန်. ဒါ ဇူန် တီ ဘော ဒိုဝ်း ဟာဝ် ခြိုင် တာ အန် ဘော မး အန်, တဲး အန် ကော ယမ် ပိဝ်. ဟဲ့ ဟွတ့်, ဒါ ဇူန် တီ ဝီ ဘ့လေး ဝဲန် အန် ဒီ တီ.
31 ဒေါ အန် တီ န့ ဘော မိုဝ်း ဒူအီ အီ လှူ ဒီ ဇဝ်ဖြာ အူ ဝီ, အီ မုး အာမျုဝ် ယူဒါ. အန် ဟာဝ် ဒူပ် န့တေန့် တွိုန်. အန် ဘော ယိုဝ် ဒူအီ ဇမ် ဒုက် တွိုန်, အန် ဝီ ဝး ဟာဝ် ဒူပ် န့တေန့် ပေါ ဘ့လာက်, ဘော ကာလုဝ်း ပွုန် အန်.
32 ပါယ် တီ, န့ ဘော မိုဝ်း ဒူအီ ပေါ အူ ဝီ အီ ဘူင် ဂါန် ခဲင် ဟုဝ် ဇဝ်ဖြာ. အန် မိူဝ် ဟာဝ် ဒူပ် န့တေန့် တွိုန်. ဒေါ တာ ယိုဝ် အန် ဒူအီ ဆဝ် တွိုန်, အန် ဝီ ဟာဝ် ပေါ အူ ဘ့လာက်, ကာလုဝ်း ပွုန် အန်.
33 ပန် တီ န့ ဝီ မိုဝ်း ဒူအီ အာမျုဝ် ဆာမာရီ အူ ဝီ. ဂေ ဒူအီ အာမျုဝ် ယူဒါ ဘော ဂေ ဒူအီ အာမျုဝ် ဆာမာရီ, ဂေ တူ လာယ် ကာလဝ့်. ဒူအီ အာမျုဝ် ဆာမာရီ တီ မိူဝ် တာ ဟာဝ် ဒူပ် န့တေန့် တွိုန်. ဒေါ တး ယိုဝ် အန် ဒူအီ ဆဝ် တီ, အန် မိူဝ် ကာဝေ အူ ဇေန့်.
34 အန် ဘော ဟာဝ် ဒူင် ကွယ် ဒူအီ ဆဝ် တီ ဘော ဘာယ် ဒိမ် အန် တာ ပဝ်း အိုမ် ဆာဘျိတ်.bအန် ဘော ဒိုဝ်း နာမန်, ဖဝ်း ဒူင် ဒိမ် တီ. အန် ဝီ ဒိုဝ်း ဒူအီ ဆဝ် တွိုန်, ပဝ့် မာလာc အန်. အန် ဘော တး ဇမ် ဒီ ဇေရူပ်, ဝီ လိုမ်လာ ဒူအီ ဆဝ် ဒေါ ကွယ် ဂါယ် ဒူင် တွိုန်.
35 ပါ ခဲညှာ ဆိန့်ဝး, အန် ဝီ ဒိုဝ်း ရွိုန် အန် အာ ဘူင့်d ဒွါ ဒီ ဒါ ကာညာ ဇေရူပ် တွိုန်, တဝ်း, ‘တဲး မဲ လိုမ်လာ ဒူအီ နီ. ဆေ မဲ ဘော တူတ့် ရွိုန် ကိူန် လွှိုမ် နီ, အုဝ် ဒီ ဝီ ဒွါ ဒီ မဲ ဒေါ ဝီ တး ဇမ် အုဝ် ဒီ နီ.’” ဇဝ် ယေဆူ ဟဲ့ ဟွတ့် ကာလာင် လွင် အန် တီ, အန် ဝီ ဒီမွှတ် တဝ်း,
36 “ခဲင် ဒူအီ အူယ် ဝီ တွိုန်, မဲ ထာင်, အာဆေ ဟဲ့ စွယ် ဒူအီ အီ ကာဒုး ဒုက် ဒီ ဒါ ဇူန် တွိုန်.း”
37 ဒါ အီ မာနုဝ် ဒါရာ တွိုန်, အန် ဝီ တဝ်း, “န့ မုး ဒူအီ အီ ကာဝေ ဒူအီ တွိုန်.” ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ အန်, “တဲး ဘော မဲ ဟာဝ် ဘူင် ပါယ် တီ.”
38 ဒေါ ဟာဝ် ဇဝ် ယေဆူ ဘော ဒီဘဲ အန် ဒွန် ပ့လုဝ့်, ဂေ ဘော တး ဇမ် ခဲင် မိူင် အူ မိူင်. ခဲင် မိူင် တီ, န့ မိုဝ်း အီဘိုန့် အူ ဝီ, အန် ဘာင် ဇဝ် ယေဆူ ဟာဝ် လိုပ် ခဲင် ကာင် အန်. အန် စိူဝ် နာင် မာထာ.
39 နာင် မာထာ တွိုန် မိုဝ်း ဝါ အူ ဝီ အီ စိူဝ် နာင် မာရီ. နာင် မာရီ တွိုန် တုတ့် ဒီ အာတ့် ဇဝ် ယေဆူ, ထူမ် ဂြုဝ်း ပီ တဝ်း အန် ဒီ ဂေ.
40 နာင် မာထာ ယီ မိုဝ်း နဝ်း မှဲ ဒီ ရဲန် ပီ ဒီ ဟူမ်. အန် လိုပ် ဒူင် ကွယ် ဇဝ် ယေဆူ, တဝ်း ဒီ အန်, “အိုယ် မဲ ဇဝ်, ဝါ အုဝ် နီ တဲး အုဝ် အူ ဝီ ဘူင် ဂါန် ဒွန် မျုဝ်. မဲ တူ ကာဝေ အုဝ်.း တဲး မဲ စ်ု အန် တး စွယ် အုဝ်.”
41 ဇဝ် ယေဆူ ဝီ တဝ်း ဒီ အန်, “အိုယ် နာင် မာထာ, မဲ ခမ် ဒုက် ခဲင် နဝ်း မဲ ဘော မိုဝ်း နဝ်း မှဲ လွင် ဘဲန် မျုဝ် ဘဲန် မျုဝ်.
42 အီ အာရေ တာင် ပီ လုဝ် မဲ, န့ ယီ မုး မီ အူ မျုဝ်. နာင် မာရီ ဟဲ့ ရဝ်း နာ မွှိုမ် ပီ လုဝ် ဒူအီ ဒွန် အီ. ခဲ့ ပီ ထူမ် အန် ဒီ အုဝ်, အာဝ် မိုဝ်း အာဆေ အီ ပွိုန် ဖာတ် ဒိုဝ်း ဒီ အန်.”

LUK 11
1 အူ ဆီငဲ, ဇဝ် ယေဆူ ကွယ် ဆာခိုဝ် အူ ပ့လုဝ့်. ဝါယ် ဟဲ့ ဟွတ့် အန် ဆာခိုဝ်, ဒီဘဲ အန် အူ ဝီ တဝ်း, “အိုယ် မဲ ဇဝ်, မှာန့် မဲ မာနုဝ် ဘော ယေ, တဲး ယေ နပ် မှဝ် ဒီ ပါယ် ဒီ ဆာခိုဝ်, တဲး န့ ပီ ဒါ ဆာရာ အာယောဟာန် ဟဲ့ မာနုဝ် ဒီဘဲ အန်.”
2 ပန် တီ ဇဝ် ယေဆူ တဝ်း ဒီ ဂေ, “ဒေါ ဆာခိုဝ် ဘေ, ဘေ လုဝ် တဝ်း, ‘အိုယ် ဂုန့် ယေ အီ ကွယ် ဂါင်ဟြာဝ်, တဲး ယေ ဒူအီ မိုဝ်း နဝ်း အီ ရုဝ်ဆေ ရီမာတ် မဲ ဇဝ်. အာခြာဝ် ဒီ အိုပ် မဲ ဒူအီ ဒဲင် ကာဒါယ်, တဲး မဲ တဲး န့ တး, တဲး န့ ဇမ်.
3 ဒွန် ဆီငဲ ဒွန် ဆီငဲ တဲး မဲ ဇဝ် ဒွါ ပီ ဒီ ဟူမ် ဒီ ယေ.
4 တဲး မဲ ဇဝ် ဘ့လွာ့ ဝဲန် မှာပ် ပဲ့ ဟဲ့ ဘူင် ယေ, တဲး န့ ပီ, ဘော ယေ ဘ့လွာ့ ဝဲန် မှာပ် ပဲ့ ဟဲ့ ဘူင် ကာလိုပ် ဒူအီ ဟဝ် ဒီ ယေ. ယေ ဘော မှာန့် ဒီ မဲ ဇဝ်, ကွဲ့ တဲး ယေ ဒူပ် ဒူအီ အီ ကာဆုး ယေ ဘူင် မှာပ်. တဲး ယေ လွတ် နာ တူ မွှိုမ်.’a ဘေ လုဝ် ဆာခိုဝ် ပါယ် တီ.”
5 ပန် တီ ဇဝ် ယေဆူ ဝီ တဝ်း ဒီ ဒီဘဲ အန်, “ဆေ န့ ဘော မိုဝ်း ဒူအီ အူ ဝီ ကာတဲ ဘေ, ဆေ ဂိုက် အန် ဟဲ့ တး ဒူင် ကွယ် အန် ခဲင် မှိုဝ်, အန် ဒီ ဘော ဝီ ဟာဝ် ဒီ ကာင် ဂိုက် အန် ပေါ ဝီ, မှာန့် ဒီ အန် တဝ်း, ‘အိုယ် ဂိုက်, အုဝ် မှာန့် ဒီ ကာရဝ်း ခါမုန် မဲ အူယ် ဘူင့်.
6 ဂိုက် အုဝ် အူ ဝီ ဟဲ့ တး ဇမ် ဒူင် ကွယ် အုဝ် ဒေါ တီ နီ. အုဝ် ယီ တူ မိုဝ်း ဒီ ဟျီင် အန် ဟူမ် မာဆေ.’
7 ဆေ အန် ဟဲ့ ဟွတ့် မှာန့် ပါယ် တီ, ဂိုက် အန် အီ ကွယ် ခဲင် ကာင် တွိုန်, အန် ဒီ ဘော တဝ်း, ‘ကွဲ့ ဒီလဲ အုဝ်. အုဝ် ဟဲ့ ဆွင့် ရိတ် မာလုဝ်း ကာင် အုဝ်. ဘော အုဝ် ဘော ဂွန် အုဝ်, ယေ ဟဲ့ ဟွတ့် လိုပ် အိတ်. အာဝ် ဟူ ပွိုန် ယိတ့် ဒွါ မာဆေ ဒီ မဲ.’
8 ဂိုက် အန် တွိုန် တဝ်း ပါယ် တီ. အုဝ် ယီ တဝ်း ဒီ ဘေ, ဆေ ဂိုက် အန် အီ ကွယ် ခဲင် ကာင် တူ ယိတ့် ဒွါ ဒီ အန် ကူပ် မုး ဂါယ် အူ ဂိုက်, အန် ဒီ ဘော ဒွါ ကူပ် မှာန့် တူ စူ တူ ဖ့လာ အန်. ဂိုက် တီ ဒီ ဘော ယိတ့် ဒိုဝ်း ဒွါ ဒီ အန် ခဲ့ ပီ ဆီ ပွိုန် အန်.
9 အုဝ် တဝ်း ဒီ ဘေ, ဆေ ဘေ မှာန့်, ဘေ ဒီ ပွိုန်. ဆေ ဘေ ဟြေတ့်, ဘေ ဒီ ယိုဝ်. ဆေ ဘေ ဒွယ် မာလုဝ်း, ဘေ ဒီ ပွိုန် ဒီ လိုပ်.
10 ခုဝ်, ဒွန် အီ အီ မှာန့်, အန် ဒီ ပွိုန်. ဒွန် အီ အီ ဟြေတ့်, အန် ဒီ ယိုဝ် ပီ ဟြေတ့် အန်. ဘော ဒွန် အီ အီ ဒွယ် မာလုဝ်း, အန် ဒီ ပွိုန် ဒီ လိုပ် ခဲင် မာလုဝ်း တီ.
11 ဆေ န့ မုး ဂုန့် အီ ကွယ် ကာတဲ ဘေ, ဆေ ဂွန် အန် မှာန့် မာဂါ ဒီ အန်, န့ တူ မိုဝ်း ဂုန့် ဝီ မှဝ် အီ ဝီ ဒွါ မာဟန့် ဒီ ဂွန် အန်.
12 ဆေ ဂွန် အန် မှာန့် ပွိုန် အျီန် ဒီ အန်, အန် တူ ဝီ ဒွါ မာ မဲင်ငဝ် ဒီ ဂွန် အန်.
13 န့ ဘော ပါယ် တီ. ဘေ အီ မုး ဒူအီ မိူက် ယီ နပ် ဒီ ဒွါ နာ မွှိုမ် ဒီ ဂွန် ဘေ. ပါယ် တီ ဂုန့် ဘေ, အီ ကွယ် ဂါင်ဟြာဝ်, အန် နပ် ဒီ ဒွါ အီ မွှိုမ် လွှိုမ် တီ. အန် ဒီ ဒွါ နဝ်း ဖွိုမ် ဇဝ်ဖြာ ဒီ ဒွန် အီ အီ မှာန့် ဒီ အန်.”
14 ဒေါ အန် တီ န့ ဘော မိုဝ်း ဒူအီ အူ ဝီ. ကာနမ် အီ တူ နပ် ဒီ ကာလာင် ဂြုဝ်း ဟဲ့ လိုပ် ကွယ် ခဲင် ဒုဝ် ဘူင့် အန်. ဇဝ် ယေဆူ ဆုတ့် ကာနမ် တီ လေး ခဲင် ဒုဝ် ဘူင့် ဒူအီ တီ. ဒေါ ဟဲ့ ဟွတ့် လေး ကာနမ် တီ, ဒူအီ တီ ဝီ ပွိုန် ကာလာင် ဂြုဝ်း အူ ဇေန့်. ဂေ ဒူအီ ကိူန် မိူဝ် အာမ် လွင် အန် တီ.
15 ဒူအီ မင် အီ, ဂေ ယီ တဝ်း လွင် ဇဝ် ယေဆူ, “ဒူအီ တီ, အန် ဒိုဝ်း ပွုန် ဘုဝ် ကာနမ် အီ စိူဝ် ဘေဆေဘူ,b တဲး အန် ဆုတ့် ကာနမ် လေး ခဲင် ဒုဝ် ဘူင့် ဒူအီ.”
16 ဂေ ဒူအီ မင် အီ, ဂေ ယီ ဆီ ထေဝ် ဇဝ် ယေဆူ. ဂေ ဘော မှာန့်, တဲး အန် ဘျ နာ မွှိုမ် အာမ် ကာဆဝ် ဒီ ဂေ, တဲး ဂေ ကော နပ် ဆီချာ, န့ မုး ဇဝ်ဖြာ, အီ တိုယ် အန် တး လူင် ဒဲင် ကာဒါယ်.
17 ဇဝ် ယေဆူ ယီ နပ် ပီ ဇေန့်ဇာ ဂေ. အန် ဝီ တဝ်း ဒီ ဂေ, “ဆေ န့ မိုဝ်း မိူင် အူ မိူင်, ဆေ ဒူအီ အီ ကွယ် ခဲင် မိူင် တီ လာယ် ကာယဝ်း လာယ် ကာဂုဝ်း, မိူင် တီ, န့ ဒီ လိုဝ်, အာဝ် ပွိုန် ကွယ်. န့ဟူမ် ဒူအီ မိူဝ် ပါယ် တီ. ဆေ ဂေ အူ န့ဟူမ် လာယ် ကာယဝ်း, န့ ဘော လိုဝ် တူတ့်.
18 ဆေ ဘုဝ် ကာနမ် အီ စိူဝ် ဆာတာန် ဝီ လာယ် ကာလုတ့် ဒီ ဂေ ကာနမ် ခဲင် ဖိုင် အန်, မိူင် ပီ အိုပ် အန် အာဝ် ပွိုန် ကွယ်. န့ ဘော ပါယ် တီ, ဆေ ဘေ တဝ်း, အုဝ် ဒိုဝ်း ပွုန် ကာနမ် ဘေဆေဘူ တွိုန်, ဆုတ့် ကာနမ် လေး ခဲင် ဒုဝ် ဘူင့် ဒူအီ.
19 ဆေ ဟဲ့ မှာန် ပီ တဝ်း ဘေ တီ, န့ ယီ မုး ဘော ဂေ ဒူအီ အာမျုဝ် ဘေ, ဘော ဂေ ဆုတ့် ကာနမ် လေး ခဲင် ဒုဝ် ဘူင့် အီ ဟဝ်. ဘော ဂေ ဒိုဝ်း ပွုန် ဇိုဝ် တီ. န့ ယီ မုး ဂေ ဒူအီ အာမျုဝ် ဘေ တီ, ဂေ ဒီ ဝီ ဆုင်ဖျာတ် လွင် ဂြုဝ်း ဘေ, တဝ်း န့ တူ မှာန်.
20 ဆေ န့ ယီ မုး နဝ်း ဖွိုမ် ဇဝ်ဖြာ အီ တဲး အုဝ် ဆုတ့် လေး ကာနမ် ခဲင် ဒုဝ် ဘူင့် အီ, န့ ဟဲ့ လိုဝ်း ဆီချာ လွင် မိူင် ပီ အိုပ် ဇဝ်ဖြာ. အန် ဟဲ့ ဟွတ့် တး ဒူင် ကွယ် ဘေ, တဲး အန် ဇဝ် အိုပ် တူတ့် ဒွန် မျုဝ် ဒဲင် ကာဒါယ် နီ.
21 ဆေ န့ မိုဝ်း ဒါ အီ မိုဝ်း ပ့လူမ် မိုဝ်း ဟဲန့်, စှိုပ် ခြိုင် ကာဂုဝ်း, ဘ်ု ကာင် အန်, န့ တူ မိုဝ်း အာဆေ အီ ယ လိုပ် ပြာ ကြုဝ်ကြာမ် အန်.
22 ဆေ န့ ယီ မိုဝ်း ဒူအီ အီ မိုဝ်း ပ့လူမ် မိုဝ်း ဟဲန့် လွှိုမ် ဒါ အီ တွိုန်, ဆေ အန် တး ကာဂုဝ်း ပဲ, အန် ဒီ ပွိုန် ဒီ ဒိုဝ်း တူတ့် ခြိုင် ကာဂုဝ်း ဒူင် နဝ်း တာင် ဒူအီ တွိုန်. ဟဲ့ ဟွတ့်, အန် ဒီ ပွိုန် ဒီ ဒိုဝ်း တူတ့် ကြုဝ် ဒူအီ တီ, ဝီ ကာဆာင် ဒွါ ဘော ဒီ ဂိုက် အန်.
23 အာဆေ တူ ဖြူမ် အုဝ်, အန် ဘဲန် ရန်ဆူ အုဝ်. အာဆေ တူ ဒဲ့ ကာဇု ဒူအီ ရိုမ် ဒူပ် အုဝ်, န့ ပီ အန် ဘူင် တဲး ဂေ ကာယဝ်း ဒီ အုဝ်.
24 ဆေ န့ မုး ကာနမ် အီ ဟဲ့ လေး ခဲင် ဒုဝ် ဘူင့် ဒူအီ, အန် ဝီ ဟာဝ် ဝိန် ဒီ လဲ ခဲင် ဒူင် ကာဟဝ်း, ဟြေတ့် ဒူင် ဒီ ပွိုန် ကွယ် အန်, ယီ တူ ယိုဝ် မာဆေ. ဒေါ အန် တီ အန် ဒီ တဝ်း ခဲင် နဝ်း အန်, ‘အုဝ် ဒီ ဝီ ဝေန့် လိုပ် ဒူင် ကွယ် ဘြိမ် အုဝ် တွိုန်.’
25 ဒေါ တး ဇမ် အန် ဒူင် ကွယ် ဘြိမ် အန်, န့ ပီ ဒူအီ တွိုန် ဟဲ့ ဟွတ့် ဘိး ယး ကာင် အန်, ဟဲ့ ဟွတ့် ဘူင် တဲး န့ ကာလဲပ် ဆီချာ တူတ့် ဒွန် မျုဝ်.
26 ပန် တီ အန် မိူဝ် ဟာဝ် ဒဲ့ ကာနမ် ပေါ ဘူ ဒုဝ်, အီ ဟာယ် လွှိုမ် အန်, တဲး ဂေ ဘောကာဂ့လျီတ် ကွယ် ဒူင် ဘြိမ် အန်. ဒူအီ ဝီ ပီ လိုပ် ကွယ် ဂေ တီ, အန် ဘော ဇမ် ဒုက် တာင် လွှိုမ် ခါ အာတ့်.”
27 ဇဝ် ယေဆူ ဟဲ့ ဟွတ့် ကာလာင် ပါယ် တီ, န့ မိုဝ်း အီဘိုန့် အူ ဝီ ကွယ် ကာတဲ ဒူအီ ကိူန်. အန် ဘော စုး ဒီ ကာလာင် ဂြုဝ်း တာင် ဒီ ဇဝ် ယေဆူ. အန် တဝ်း, “အိုယ်, အီဘိုန့် အီ မုး မာ ဂွိုတ် မဲ, အီ တဲး မဲ ညွှတ် အိုမ် ပူ အန်, အန် ဟဲ့ မိုဝ်း နဝ်း ဒါခိုယ် အာခ်ု.”
28 ဇဝ် ယေဆူ ဝီ တဝ်း ဒီ အန်, “ဂေ ဒူအီ အီ ထူမ် ဂြုဝ်း ဇဝ်ဖြာ ဘော ဘူင် ဒူပ် ပီ စ်ု အန် ဇဝ် ဂေ ဘူင်, န့ မုး ဂေ ဒူအီ ဇိုဝ် တီ, ဂေ ဒီ ပွိုန် နဝ်း ဒါခိုယ်.”
29 ပန် တီ ဒူအီ ကိူန် ကာဆဝ် ဟဲ့ တး ကာဇု. ဇဝ် ယေဆူ တဝ်း ဒီ ဂေ, “ဒူအီ ဇာတ် နီ ဟဲ့ မိူက်. ဂေ ဆီ ယိုဝ် နာ မွှိုမ် အာမ် ကာဆဝ် ပီ ဘျ ဇဝ်ဖြာ ဒီ ဂေ. ဇဝ်ဖြာ ယီ ဟဲ့ တဲး ဂေ ယိုဝ် နာ မွှိုမ် အာမ် ကာဆဝ် ပီ ဘူင် အန် ဒီ အာယုဝ်နာ တွိုန်. ဒဲင် တီ အန် တူ တဲး ဂေ ယိုဝ် မာဆေ.
30 အာယုဝ်နာ မုး ဒူအီ အီ ဘျာန် ဂြုဝ်း ဇဝ်ဖြာ. ပဲ့ ဟဲ့ ကာလာင် အန် ဟဲ့ ဘဲန် နာ မွှိုမ် အာမ် ကာဆဝ် ပီ ဘျ ဇဝ်ဖြာ ဒီ ဂေ ဒူအီ အီ ကွယ် ခဲင် မိူင် နီနီဝေ တွိုန်. ပါယ် တီ, ဘော အုဝ် အီ ဟဲ့ ဘဲန် ဂွန် ဒူအီ, န့ ပီ အုဝ် ဟဲ့ ဘဲန် အီ မွှိုမ် အာမ် ကာဆဝ် ဒီ ဒူအီ ဇာတ် နီ.
31 ဒေါ မွိုန်, ဘော နာင် ဟောခမ် အီ ကွယ် မိူင် တေတ့်, အန် ဟဲ့ ဒွိုမ် တး ခဲင် မိူင် တူင့် ကာဆဝ်, ဇမ် မိူင် ပီ အိုပ် ခုန်ဒီခမ် အာဆာလုဝ်မုဝ် တွိုန်, တဲး အန် ပွိုန် ဒီ ယိုဝ် ဒီ ထူမ် အာငျာန် အာဆာလုဝ်မုဝ်. အုဝ် ယီ တဝ်း ဒီ ဘေ ဒူအီ အီ ကွယ် ဇာတ် နီ, ဘေ ဟဲ့ ယိုဝ် ဒူအီ အီ မိုဝ်း အာဖုင် ဒင်ခုဝ် တာင် လွှိုမ် ခုန်ဒီခမ် အာဆာလုဝ်မုဝ် တွိုန်. ခုဝ် အန်, ဒေါ ဇမ် ဆီငဲ ဒီ ဆုင်ဖျာတ် ဇဝ်ဖြာ ဒါရာ, နာင် ဟောခမ် တွိုန် ဒီ ယိတ့် ဖျာက် ဒူအီ ဇာတ် နီ.
32 ပန် ဒီ ဆုင်ဖျာတ် ဇဝ်ဖြာ ဒါရာ ဒီ အီ, ဘော ဂေ ဒူအီ အီ ဒွိုမ် ကွယ် မိူင် နီနီဝေ တီ, ဂေ ဒီ ယိတ့် ဖျာက် ဘေ. ဂေ ဟဲ့ ဒွိုမ် ဝဲန် နဝ်း ဘြိမ် ဂေ, ဒိုဝ်း နဝ်း ကာမာယ် ဒေါ ကာလာင် အာယုဝ်နာ လွင် ဒါရာ ဇဝ်ဖြာ ဒီ ဂေ. ဘေ အီ ကွယ် ဒီ နီ, ဘေ ယီ ဟဲ့ ယိုဝ် ဒူအီ အီ တာင် လွှိုမ် အာယုဝ်နာ တီ. ဘေ ယီ တူ ထူမ် ဂြုဝ်း အန်.”
33 ဇဝ် ယေဆူ ဝီ တဝ်း, “အာဝ် မိုဝ်း အာဆေ အီ ပီဒဝ့် ငဝ် အွမ်,cဝီ ဘ့လေး အုန် နာ ခြိုမ်. အန် မိူဝ် တူ ပီဒဝ့် ငဝ် အွမ် ဝီ ဆီဘ့လိုက် အုန် ခြိုမ် ဆီလာတ့်. ဒွန် အီ အီ ပီဒဝ့် ငဝ် အွမ်, အန် နပ် ဒီ အုန် တဲး အန် ကွယ် ဒဲင် ဒင် အန်, တဲး န့ ဘ့လာင် ဒီ ဒူအီ အီ တး လိုပ် ခဲင် ကာင် တွိုန်.
34 ငါယ် ဘေ ပီ ငဝ် အွမ် တွိုန်, အီ တဲး န့ ဘ့လာင် တူတ့် ဒွန် ပ့လုဝ့်. ဆေ ငါယ် ဘေ ဟဲ့ လိုဝ်း ဆီချာ, န့ ပီ ဒုဝ် ဘေ ဘော ဒုဝ် ဟဲ့ ဘ့လာင်. ဆေ ငါယ် ဘေ ဟဲ့ လိုဝ်, န့ ပီ ဒုဝ် ဘေ ဘော ဒုဝ် ဟဲ့ အပ် ဝွင့်.
35 ခုဝ်, ဘေ လုဝ် ဆာဒိက်, ကွဲ့ တဲး ဘ့လာင် အီ ကွယ် ခဲင် ဒုဝ် ဘေ တီ ဝီ ဘဲန် အပ် ဝွင့်.
36 ဆေ ဘ့လာင် ကွယ် နုဝ့် ခဲင် ဒုဝ် ဘူင့် ဘေ, ဆေ အာဝ် ဟူ မိုဝ်း မာဆေ အီ အပ် ဝွင့် ခဲင် ဒုဝ် ဘူင့် ဘေ, န့ ဒီ ဘော ဘ့လာင် တူတ့်, တဲး န့ ပီ ဘ့လာင် ငဝ် အွမ် ဟဲ့ လိုဝ်း ဒွန် ပ့လုဝ့်, တဲး န့ ကော လိုဝ်း တူတ့် ဒွန် မျုဝ်.” ဇဝ် ယေဆူ ဟဲ့ မာနုဝ် ဂေ ဒူအီ ကိူန် ပါယ် တီ.
37 ဟဲ့ ဟွတ့် ပန် တီ န့ မိုဝ်း ဒါ အူ ဝီ ခဲင် ဖိုင် ဖာရီဆဲ, အန် ဘာင် ဇဝ် ယေဆူ ဟာဝ် ဟူမ် ဘူမ် ခဲင် ကာင် အန်. အန် ဇဝ် ဘော ဟာဝ် ရိုမ် ဒူပ် အန်. ဇဝ် ယေဆူ ဟဲ့ လိုပ် ခဲင် ကာင် တွိုန်, အန် တုတ့် ဒီ မာတိန့်, တဝ်း ဒီ ဟူမ်.
38 ဒါ အီ တွိုန်, ဒေါ ယိုဝ် အန်, ဇဝ် ယေဆူ တူ ဘာယ် ဒဲ အန် အာတ့် ဟူမ် အန် ဘူမ်, တူ ဘူင် ဒူပ် ဟိတ် ဂေ ဒူအီ ယူဒါ, အန် ဘော အာမ် လွင် အန် တီ.
39 ဇဝ် ယေဆူ ယီ တဝ်း ဒီ အန်, “ဘေ ဒူအီ ဖိုင် ဖာရီဆဲ, ဘေ ပီ ဒူအီ အီ ဒိုဝ်း ကွက့် ဂေ ဆီလာတ့်, ဘာယ် မီ နာ ရေတ့်. နာ ခဲင် န့ ယီ ဆီ ကာဒါတ့်. ခဲင် နဝ်း ဘေ ဘော ပါယ် တီ. န့ မိုဝ်း လောဖ ဘော နာ မိူက် နာ ဟာယ် ကော နုဝ့် နာ ခဲင်.
40 ဘေ ဟဲ့ ရိုဝ်. မှဝ် န့ ပါယ် ပီ ထာင် ဘေ, န့ ပွိုန် ဘူင် ပါယ် တီ.း ဇဝ်ဖြာ အီ ဟဲ့ ဘူင် တဲး န့ မိုဝ်း နာ ရေတ့် ဒွန် မျုဝ်, အန် မိူဝ် ဟဲ့ ဘူင် တဲး န့ မိုဝ်း ဘော နာ ခဲင် ဒွန် မျုဝ်.
41 တဲး ဘေ ယီ ဝဲန် လောဖ အီ ကွယ် ခဲင် နဝ်း ဘေ. ဟဲ့ ဟွတ့်, တဲး ဘေ ဒွါ ဒီ ဒူအီ ဂိန်, ဒူအီ အီ ဇမ် ဒုက်. ဆေ ဘေ ဘူင် ပါယ် တီ အီ ဆီ ကွယ် ခဲင် နဝ်း ဘေ ဒွန် မျုဝ်, န့ ဒီ ဆီငါ, န့ ဒီ ဘွတ် ဒီ ဘေ.
42 အိုယ် ဘေ ဖိုင် ဖာရီဆဲ, ဘေ ဒီ ဇမ် ဒုက် တာင်. ဘော ဒဝ် လှိုင် ဂါယ် ဒဝ် ဆီမုင် ဘော ဒဝ် ဘဲန် မျုဝ် ဘဲန် မျုဝ် ပီ ဟပ် ဘေ ခဲင် ဟာပ်, ဘေ နပ် ဒီ ဒွါ ဂိုဝ် ဘုန် အူ ဘုန်, လှူ ဒီ ဇဝ်ဖြာ. ဘေ ယီ တူ ဒူပ် နာ မုး နာ မှာန်. ဇဝ်ဖြာ မိူဝ်, ဘေ တူ ရွက့်. ဘေ ယီ လုဝ် ဘူင် ဘော အာ မျုဝ်. ဘေ လုဝ် ရွက့် ဇဝ်ဖြာ, ဘော ပီ ဒီ လှူ ဒွန် မျုဝ် တွိုန်, ဘေ တူ လုဝ် ပိဝ်.
43 ဘေ ဖိုင် ဖာရီဆဲ, ဘေ ဒီ ဇမ် ဒုက် တာင် ကူပ် ပီခိုက် ဘေ ဒီ ဘေ. ဆေ ဘေ တုတ့် ခဲင် ဇူင် ဘေ, ဘေ ဘော အိုင် ဒီ တုတ့် ဒူင် စာ, တဲး ဒွန် အီ ယိုဝ် ဘေ. ဆေ ဘေ ဘော ကာတုန့် ဒူအီ ဟဝ် ခဲင် ကာလး, ဘေ ဆီ တဲး ဂေ ဒူအီ ကြိုပ် ဘေ.
44 ဘေ ဒီ ဇမ် ဒုက် တာင်. ဘေ ပီ အွုန် ဒူအီ ယမ်. ဒေါ တး ဟာဝ် ဒူအီ နာ ဒဲင်, ဂေ ယီ တူ နပ် ဟဲ့ မုး အွုန် ဒူအီ ယမ်.”
45 န့ ယီ မိုဝ်း ဒါ ဆာရာ အီ မာနုဝ် ဒါရာ ဇဝ်ဖြာ အူ ဝီ, အန် တဝ်း ဒီ ဇဝ် ယေဆူ, “အိုယ် ဒါ ဆာရာ, ဆေ မဲ တဝ်း ပါယ် တီ, န့ ပီ, မဲ ဆီ တဲး အာဂျာင် ယေ လိုဝ်.”
46 ဇဝ် ယေဆူ ဝီ တဝ်း, “ဘော ဘေ ဒါ ဆာရာ အီ မာနုဝ် ဒါရာ ဇဝ်ဖြာ, ဘေ ဒီ ဇမ် ဒုက် တာင်. န့ ပီ ဘေ ဒိုဝ်း ကြုဝ် အီ စန် ကာဆဝ် ဒါင် ဒဲင် ဒူအီ ဟဝ်. အီ မုး ဘေ, ကာနူ ဘေ အူ ဘူင့် မိူဝ်, ဘေ တူ ခမ် ဒီ စွယ် အီ စုဝ့်.
47 ဘေ ဒီ ဇမ် ဒုက် တာင် အာခါခ်ု. ခုဝ်, ဘေ ဟဲ့ ဘူင် အွုန် ဒူအီ ယမ် အီ စှိတ် ကာဆဝ်, တဲး ဘေ အုန် ဒူအီ အီ ဘျာန် ဂြုဝ်း ဇဝ်ဖြာ နာ ခဲင်. န့ ယီ မုး ဂုန့် ဒင် ဘေ, အီ ဟဲ့ ငဝ်း ယမ် ဒူအီ အီ ဘျာန် ဂြုဝ်း ဇဝ်ဖြာ ဂေ တီ.
48 အာတီ ယီ တဲး န့ လိုဝ်း ဆီချာ, ဘော ဘေ ဟဲ့ လာယ် ဖြူမ် ရိုမ် ဒူပ် ပဲ့ ဟဲ့ ဘူင် ဂေ ဒါ ဒါ ဘေ တီ. ဂေ ဂုန့် ဒင် ဘေ တွိုန်, ဂေ ဟဲ့ ငဝ်း ယမ် ဂေ ဒူအီ အီ ဘျာန် ဂြုဝ်း ဇဝ်ဖြာ. ဟဲ့ ဟွတ့်, ဘေ ဟဲ့ ဝီ ဘူင် အွုန် ဂေ, တဲး န့ ကော စှိတ်.
49 ဇဝ်ဖြာ မိူဝ် ဟဲ့ ဒွိုမ် ကာလာင် ဂြုဝ်း လွင် အန် တီ. န့ မုး အာငျာန် အန် ဇဝ် အီ ဟဲ့ ဒွိုမ် တဝ်း, ‘အုဝ် ဒီ တိုယ် ဒူအီ အီ ဘျာန် ဂြုဝ်း ဇဝ်ဖြာ ဘော ဂေ ဒါ ဆာရာ ပီ ရဝ်း အုဝ်, တဲး ဂေ ဟာဝ် ဇမ် ဒူင် ကွယ် ဂေ ဒူအီ တွိုန်. ဂေ ယီ ဒီ ငဝ်း ယမ် ဒူအီ ပီ တိုယ် အုဝ် မင် အီ. ဘော မင် အီ, ဂေ ဒီ ဘူင် နာ စီစိဝ် ဒီ ဂေ.’
50 အုဝ် ဒီ ဘူင် ပါယ် တီ. ခုဝ်, ပဲ့ ဟဲ့ ဘူင် ဒူအီ, အီ ငဝ်း ယမ် ဂေ ဒူအီ အီ ဘျာန် ဂြုဝ်း ဇဝ်ဖြာ တွိုန်, အုဝ် ဒီ တဲး မှာပ် ဂေ တီ ဘဲန် မှာပ် ဂေ ဒူအီ ဇာတ် နီ. အူ ဆိန့် ဒေါ ဂုဝ် အန်, ဒေါ ဘူင် ဇဝ်ဖြာ ကာဒါယ်, ကော ဇမ် အာတိုဝ် နီ, ဂေ ဒီ လုဝ် ခမ် မှာပ် ဇိုဝ် တီ တူတ့် ဒွန် မျုဝ်.
51 အုဝ် တဝ်း ဒီ ဘေ, အူ ဆိန့် ဒေါ ငဝ်း ဂေ အာဆာက် အာဘဲ တွိုန်, ကော ဇမ် ဒေါ ဝီ ငဝ်း ဂေ အာဆာခါရာ တွိုန်, အီ ယမ် ဒေါ ကွယ် အန် ဒီ ကာတဲ ကာစှူင့် လှူ ဂါယ် ဟုဝ် ဇဝ်ဖြာ, ဇဝ်ဖြာ ဒီ တဲး ဂေ ဒူအီ ဇာတ် နီ ဝီ ခမ် တူတ့် မှာပ် ဇိုဝ် တီ.
52 ဘေ ဒါ ဆာရာ အီ မာနုဝ် ဒါရာ ဇဝ်ဖြာ, ဘေ ဒီ ဇမ် ဒုက် တာင်. န့ ပီ ဘေ ဟဲ့ ဒိုဝ်း ဝဲန် လခတ်ဆဝ် အီ ပွိုန် ဝိုဝ်း မာလုဝ်း, တဲး အီ ဟဝ် လိုပ် ဟာဝ် ဒူပ် န့တေန့် အီ တဲး ဒူအီ နပ် ဒွန် မျုဝ်. န့ ပီ, ကူပ် တူ လိုပ် ဘေ န့တေန့် တီ, ဘေ ဝီ ခြဲ ဘော အီ ဟဝ် အီ ဟဲ့ ဆီ လိုပ်.” ပါယ် တီ ဇဝ် ယေဆူ ကာလာင် ဂြုဝ်း ဒီ ဂေ အီ ကွယ် ခဲင် ကာင် ဒူအီ ဖိုင် ဖာရီဆဲ တွိုန်.
53 ဝါယ် အန် တီ ဇဝ် ယေဆူ ဟဲ့ ဟွတ့် လေး ခဲင် ကာင် တွိုန်, ဂေ ဒါ ဆာရာ အီ မာနုဝ် ဒါရာ ဇဝ်ဖြာ ဘော ဂေ ဖိုင် ဖာရီဆဲ, ဂေ မိုဝ်း နဝ်း ဆီ တဲး အန် ဇမ် ဒုက်.
54 ဂေ ဘော ဒီမွှတ် အန် ဘဲန် မျုဝ် ဘဲန် မျုဝ်, ဘ်ု ဒီ ထူမ် ဂြုဝ်း ပီ ကာလာင် အန် အီ တူ ဒူပ် ဒါရာ ဇဝ်ဖြာ, တဲး ဂေ ပွိုန် ဒီ ဖျာက် အန်.

LUK 12
1 ဝါယ် အန် တီ ဂေ ဒူအီ ဘဲန် ဟြဲန့် ဘဲန် ဟြဲန့် ဟဲ့ တး ကာဇု. ဂေ မိူဝ် လာယ် ကာဆျီ့. ဒေါ အန် တီ ဇဝ် ယေဆူ ကာလာင် ဂြုဝ်း ဒီ ဂေ ဒီဘဲ အန် အာတ့် ကာလာင် အန် ဒီ ဒူအီ ဟဝ်. အန် တဝ်း, “ဘေ လုဝ် ဆာဒိက် ဂေ ဒူအီ ဖိုင် ဖာရီဆဲ. ဂေ ညိုင်ရာင် ဒီ ဘဲန် ဒူအီ ဘွတ်. န့ ယီ တူ မှာန်. ဂေ ပီ ဆီနမ် ဘြး ခါမုန်.
2 ဒူအီ တူ ပွိုန် ချြီင် မာဆေ. ခဲ့ ပီ ကာဘိတ် ဒူအီ, ကွဲ့ တဲး ဒူအီ ယိုဝ်, န့ ဒီ ဝီ လိုဝ်း ဆီချာ, ဝီ တဲး ဒွန် အီ ပွိုန် ဒီ ယိုဝ်. ပီ ဆီ ချြီင် ဒူအီ, ကွဲ့ တဲး အီ ဟဝ် နပ်, အူ ဆီငဲ န့ ဒီ ဝီ လိုဝ်း ဆီချာ, တဲး ဒွန် အီ ကော နပ်.
3 ခဲ့ မိုဝ်း ပီ ပြာ မဲ ဒီ ကာလာင် ဒေါ အပ် ဝွင့်, ကွဲ့ တဲး အီ ယိုဝ်, ဂေ ဒူအီ ဒီ ကာလာင် လွင် အန် တီ ဒေါ ကာတဲ ဆီငဲ, တဲး ဒွန် အီ ကော ယိုဝ်. ပီ ကာလာင် ဖူဖာပ် မဲ ခဲင် ဟူင်, ဂေ ဒူအီ ဒီ ဒတ် တာင် ဒဲင် ဂြး, တဲး ဒွန် အီ ပွိုန် ဒီ ထူမ် လွင် အန် တီ.
4 ဘေ ဒူအီ အီ ဟဲ့ ဘဲန် ဂိုက် အုဝ်, အုဝ် တဝ်း ဒီ ဘေ, ကွဲ့ တဲး ဘေ ယုဝ် ဂေ ဒူအီ အီ ပွိုန် ငဝ်း ယမ် ဒုဝ် ဘူင့် ဘေ. ဒဲင် တီ, ဂေ ယီ တူ ပွိုန် ဘူင် မာဆေ.
5 အုဝ် ယီ ကာလာင် ဒီ ဘေ, အာဆေ ဟဲ့ မွှိုမ် ယုဝ်. ဘေ လုဝ် ယုဝ် ဇဝ်ဖြာ အီ ပဲ ဒီ တဲး ဒူအီ ယမ်. ဟဲ့ ဟွတ့် ယမ်, အန် ဘော မိုဝ်း ပွုန် ဒီ တဲး ဘေ စုဝ်း ကာလုဝ့် ငါရာယ်. န့ မုး ဇဝ်ဖြာ အီ ဟဲ့ မွှိုမ် ယုဝ် အာခါခ်ု.
6 ဘေ ဘော နပ်, ဂေ ဒူအီ နပ် ဒီ ယွင့် မာဆီလဝ်း ဖန် ဒုဝ် အူ ထေ. ဇဝ်ဖြာ ယီ တူ ပိဝ် မာဆီလဝ်း တွိုန်, အာဒါ အူ ဒုဝ် မိူဝ်, အန် တူ ပိဝ်.
7 န့ ဘော ပါယ် တီ. ဇဝ်ဖြာ လိုမ်လာ ဆီချာ ဘေ. ဘော ဟိုက် ဂိန့် ဘေ, န့ ပီ ဇဝ်ဖြာ ဟဲ့ တိး ဒွန် ညွင့်. ကွဲ့ တဲး ဘေ ယုဝ် မာဆေ. ငဝ်း ဘေ ဟဲ့ တာင် လွှိုမ် မာဆီလဝ်း ဂေ ကိူန်.
8 အုဝ် မိူဝ် တဝ်း ဒီ ဘေ, အာဆေ ကာလာင် ဒီ အီ ဟဝ် လွင် ညှိုမ် အန် ဒီ အုဝ်, အုဝ် အီ ဟဲ့ ဘဲန် ဂွန် ဒူအီ, အုဝ် မိူဝ် ဒီ ဝီ ကာလာင် လွင် ဒူအီ တီ ဒီ အာတ့် ဂေ အာမူ အာမာတ် ဇဝ်ဖြာ.
9 ဆေ ဒူအီ ယီ တဝ်း ဒီ အီ ဟဝ်, အန် တူ နပ် အုဝ်, အုဝ် မိူဝ် ဒီ တဝ်း ဒီ ဂေ အာမူ အာမာတ် ဇဝ်ဖြာ လွင် ဒူအီ ဝီ တီ, ‘အုဝ် တူ နပ် အန်.’
10 အာဆေ ဒီ ကာလာင် နာ တူ မွှိုမ် လွင် အုဝ် အီ ဟဲ့ ဘဲန် ဂွန် ဒူအီ, ဇဝ်ဖြာ ဒီ ဂဝ်း ဝဲန် မှာပ် ပီ ဘူင် အန်. အာဆေ ယီ တဝ်း နာ စီစိဝ် လွင် နဝ်း ဖွိုမ် ဇဝ်ဖြာ, အန် ဇဝ် ယီ တူ ဂဝ်း ဝဲန် မှာပ် အန် တီ ဒေါ မှဝ်.
11 ဆေ ဂေ ဒီ ဘော ကာယွင့် ဘေ, စ်ု ဘေ ဟာဝ် ကာလာင် လွင် အန် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ ဘော ဒီ အာတ့် ဂေ ဒါ ကာညာ ဘော ဂေ ဒါ တာင် အီ အိုပ် မိူင်, ကွဲ့ တဲး နဝ်း ဘေ ကာဟွာ့. ကွဲ့ တဲး ဘေ ဇေန့်ဇာ ဒီ အာတ့် လွင် ပီ ဒီ လုဝ် ကာလာင် ဘေ ဒီ ဂေ ဒူအီ ဇိုဝ် တီ.
12 ခဲ့ ပီ ဒီ လုဝ် ဘေ ကာလာင်, နဝ်း ဖွိုမ် ဇဝ်ဖြာ ဒီ တဲး ဘေ နပ် တူတ့် ဒွန် မျုဝ် ဒေါ အန် တီ.” ပါယ် တီ ဇဝ် ယေဆူ ဝီ မာနုဝ် ဒီဘဲ အန်.
13 ကာတဲ ဂေ ဒူအီ ကိူန် တွိုန်, န့ မိုဝ်း ဒူအီ အူ ဝီ, အန် တဝ်း ဒီ ဇဝ် ယေဆူ, “မဲ ဒါ ဆာရာ, မဲ လုဝ် စ်ု အီကတ် အုဝ်, တဲး အန် ကာဆာင် ဒွါ ဒီ အုဝ် ခါဂုန် ပီ ဒွါ ဂုန့် ယာယ်.”
14 ဇဝ် ယေဆူ ဝီ တဝ်း ဒီ အန်, “အိုယ်, အုဝ် တူ မုး ဒါ အီ ဆုင်ဖျာတ် ဒါရာ ဒီ ဒူအီ ဟဝ်. အုဝ် တူ မုး ဒါ အီ ဒီ ကာယဝ်း ကြုဝ်ကြာမ် အီ.”
15 ပန် တီ ဇဝ် ယေဆူ ဝီ တဝ်း ဒီ ဒူအီ ဘောကာဂ့လျီတ်, “ဘေ လုဝ် ဆာဒိက်, ဘေ လုဝ် ဝဲန် နဝ်း ဆီ ပွိုန် ဒွန် မျုဝ်. ကြုဝ်ကြာမ် ဒွန် မျုဝ် တူ ပွိုန် ပီတူင့် အာဆာက် ဒူအီ.”
16 ဟဲ့ ဟွတ့်, ဇဝ် ယေဆူ ကာလာင် အူဖာမာ ဒီ ဂေ. အန် တဝ်း, “ဟဲ့ ဒွိုမ် မိုဝ်း ဒူအီ ခြမ် အူ ဝီ. ပီ ဆမ် ပီ ပိတ် အန် ခဲင် မာန်, န့ ဟဲ့ အွင် ဟဲ့ လေး ကိူန်.
17 ဒူအီ တွိုန်, အန် ဝီ ဇေန့်ဇာ ခဲင် နဝ်း အန်. အန် တဝ်း, ‘ခဲ့ ပီ ပွိုန် အုဝ် ငှုဝ်, န့ တူ ပွိုန် ဟပ် တူတ့် ခဲင် န့ဝေန် အုဝ်. မာဆေ ပီ ဒီ လုဝ် အုဝ် ဘူင်.း
18 အုဝ် ဒီ ဘူင် ပါယ် နီ. အုဝ် ဒီ ယဝ်း ဝဲန် န့ဝေန် အုဝ်. အုဝ် ဒီ ဘော ဘူင် န့ဝေန် ကာမာယ်, အီ တာင် လွှိုမ် အီ ဘြိမ်. ဝါယ် အန် တီ အုဝ် ဒီ ပွိုန် အုန် ငှုဝ် အုဝ်. အုဝ် ဒီ ဘော ဘ့လေး အုန် ဆီချာ ကြုဝ်ကြာမ် အုဝ် ဒွန် မျုဝ်.’
19 ဟဲ့ ဟွတ့်, အုဝ် ဒီ ဘော တဝ်း ခဲင် နဝ်း အုဝ်, ‘အိုယ်, မဲ နဝ်း အုဝ်, ဟဲ့ မိုဝ်း ကိူန် ဒွန် မျုဝ် ပီ ကာဇု အုန် မဲ. န့ ဒီ ဂ့လိုမ် ဟူမ် ဘဲန် ဆီနမ် ဘဲန် ဆီနမ်. တဲး မဲ ကွယ် ဆီချာ, ကွယ် ဒါခိုယ်. တဲး မဲ ဘော ဟူမ် ဖဲ. တဲး မဲ မိုဝ်း နဝ်း ဒါခိုယ် လွင် အန် တီ, ကွဲ့ တဲး မဲ ယုဝ် မာဆေ.’ အန် ဟဲ့ ဟွတ့် တဝ်း ပါယ် တီ,
20 ဇဝ်ဖြာ ဘော တဝ်း ဒီ အန်, ‘အိုယ်, မဲ မုး ဒူအီ ရိုဝ်. ခဲင် မှိုဝ် နီ, အုဝ် ဒီ ဒိုဝ်း အာဆာက် မဲ. ပန် တီ ကြုဝ်ကြာမ် ဒွန် မျုဝ် ပီ ကာဇု အုန် မဲ နီ, အာဆေ ဒီ ဝီ ပွိုန်.း’
21 န့ ဘော ပါယ် တီ. ဆေ ဒူအီ ဟဲ့ မိုဝ်း ဒီ ဂဲပ် အုန် ကြုဝ်ကြာမ် ဘဲန် မျုဝ် ဘဲန် မျုဝ်, ဆေ အန် ယီ တူ မိုဝ်း ကြုဝ် ပီ ဒွါ ဇဝ်ဖြာ, န့ တူ ဘဲန် အာဂျိုဝ် ဒီ အန်.” ဇဝ် ယေဆူ ဟဲ့ မာနုဝ် ပါယ် တီ.
22 ဝါယ် အန် တီ ဇဝ် ယေဆူ တဝ်း ဒီ ဂေ ဒီဘဲ အန်, “ကူပ် ပီ တဝ်း အုဝ် ဒီ အီ ဟဝ် တွိုန်, အုဝ် ဝီ တဝ်း ဒီ ဘေ, ကွဲ့ တဲး ဘေ မိုဝ်း နဝ်း ကာဟွာ့ လွင် အာဆာက် ဘေ ဘော ဒုဝ် ဘူင့် ဘေ. ကွဲ့ တဲး နဝ်း ဘေ ကာဟွာ့ လွင် ပီ ဒီ ဟူမ် ပီ ဒီ တာ ဘေ.
23 အာဆာက် ဘေ, အာရေ အန် တာင် လွှိုမ် ပီ ဒီ ဟူမ် ဘေ. ဘော ဒုဝ် ဘူင့် ဘေ, အာရေ အန် တာင် လွှိုမ် ခြိုင် ပီ ဒီ တာ ဘေ.
24 တဲး ဘေ ယွတ် မာကာအ. ဂေ တူ မိုဝ်း ဒီ ဆမ် မာဆေ, ဟဲ့ ဟွတ့်, ဂေ တူ ဝီ မိုဝ်း ဒီ ဆုဝ့် မာဆေ. ဂေ မိူဝ် တူ မိုဝ်း ဒီ အုန် ပီ ဒီ ဟူမ် ခဲင် ဘု ငှုဝ်. ဇဝ်ဖြာ ယီ ဟျီင် ဂေ. န့ ယီ မုး ဘေ, ငဝ်း ဘေ ဟဲ့ တာင် လွှိုမ် ငဝ်း မာဆိမ်.
25 ဒဲင် တီ, အာဝ် မိုဝ်း အာဆေ အီ ပွိုန် ဘူင် တဲး အာဆာက် အန် တူင့် ပေါ န့ ပွါ ကူပ် မိုဝ်း အန် နဝ်း ကာဟွာ့. အာဒါ အူ နာရီ မိူဝ်, အန် တူ ပဲ ဒီ ပီတူင့် အာဆာက် အန်.
26 ဆေ အီ စဲက် တီ ဘေ တူ ပဲ ဒီ ဘူင်, မှဝ် န့ ပါယ် ပီ မိုဝ်း ဘေ နဝ်း ကာဟွာ့ လွင် ဘဲန် မျုဝ် ဘဲန် မျုဝ်.း
27 တဲး ဘေ ဘော ယွတ် ဘုဝ်း ခမ်ဆွန်, မှဝ် ဂေ ပါယ် ဒီ လတ့်. ဂေ တူ ရန့် တူ ဘတ် ဆေန့် ဂေ. အုဝ် ယီ တဝ်း ဒီ ဘေ, ခုန်ဒီခမ် အာဆာလုဝ်မုဝ် တွိုန်, အန် မိုဝ်း အာဖုင် ဒင်ခုဝ် တာင်. ခြိုင် ပီ တာ အန် အီ ဟဲ့ စှိတ် ကာဆဝ်, ယီ တူ စှိတ် ပီ ဘုဝ်း အူ ဘူင့် တီ.
28 ပေတ့် ဘော ကွယ် အာတိုဝ်. ခဲညှာ ဂေ ဝီ တဲး ငဝ် ဟူမ် ပေတ့် တီ. ဆေ ဇဝ်ဖြာ တဲး ဘုဝ်း ဂေ ပေတ့် စှိတ် ခဲ့ တီ, တဲး ဘေ ဘော နပ် ဆီချာ, အန် ဇဝ် ဒီ ဒွါ ခြိုင် တာ ဒီ ဘေ လွှိုမ် ပေတ့် တီ. အိုယ် ဘေ ဒူအီ, မှဝ် န့ ပါယ် ပီ ညှိုမ် ဘေ အီ စဲက် ခဲင် နဝ်း ဘေ.း
29 ကွဲ့ တဲး ဘေ မိုဝ်း နဝ်း မှဲ, ကွဲ့ တဲး ဘေ ဇေန့်ဇာ ဆေဆေ လွင် ပီ ဒီ ဟူမ် ပီ ဒီ တာ ဘေ.
30 ဂေ ဒူအီ အာမျုဝ် ဟဝ်, ဂေ ဘူင် ဘဲန် မျုဝ် ဘဲန် မျုဝ် တဲး ဂေ ပွိုန် ဇိုဝ် တီ ဒွန် မျုဝ်. ဂုန့် ဘေ ယီ ဟဲ့ နပ်, ဘေ ဘော လုဝ် ဇိုဝ် တီ ဒွန် မျုဝ်.
31 ဘေ ယီ လုဝ် ဂျုဝ်ဂျာ ဒီ ဘူင် ဒွန် မျုဝ် အီ တဲး ဇဝ်ဖြာ အိုပ် ကာဒါယ်. ဆေ ဘေ ဘူင် ပါယ် တီ, ပီ ဒီ လုဝ် ဘေ ဒွန် မျုဝ်, ဘေ ဒီ ဘော ပွိုန် တူတ့် ဒွန် မျုဝ်.
32 ဘေ ယီ ပီ ဖိုင် မာဘူ ဒီတဲတ်. ကွဲ့ တဲး ဘေ ယုဝ် မာဆေ. ဇဝ်ဖြာ အီ မုး ဂုန့် ဘေ ဟဲ့ အိုင် ဒီ တဲး ဘော ဘေ အိုပ် မိူင် ပီ အိုပ် အန် ဇဝ်.
33 ဘေ လုဝ် ယွင့် ကြုဝ်ကြာမ် ဘေ. ရွိုန် ပီ ပွိုန် ဘေ, တဲး ဘေ ဝီ ကာဆာင် ဒီ ဒူအီ ဂိန်. ဆေ ဘေ ဘူင် ပါယ် တီ, န့ ပီ ဘေ ဟဲ့ ပွိုန် ဟူ ရွိုန် အီ တူ နပ် ဒီ ဘြိမ်, တူ နပ် ဒီ ကာပျာတ့်. ဆေ ဘေ ဘူင် ပါယ် တီ, န့ ဘော ပီ ဘေ ဟဲ့ အုန် ကြုဝ်ကြာမ် ဘေ ဒွန် မျုဝ် ခဲင် မိူင် ဂါင်ဟြာဝ်. ဒူင် တီ အာဝ် မိုဝ်း ဒါ ပြာ ပွိုန် လိုပ် ပြာ. အာဝ် မိုဝ်း မာဝ အီ ပွိုန် ဟူမ်.
34 ခုဝ်, ဒူင် အုန် ဘေ ကြုဝ်ကြာမ် ဘေ, ဘော နဝ်း ဘေ ဒီ ဘော နမ်လှုဝ်း ဒူင် တီ ဆေဆေ.”
35 ဇဝ် ယေဆူ ဝီ တဝ်း, “တဲး န့ ပီ ဘေ ရိတ် ဆဲ့ ဒီ ညွယ် ဘေ, တဲး ဘေ ဘော ပီဒဝ့် အုန် ငဝ် အွမ်a ဘေ.
36 တဲး ဘေ ပီ ဒဲစေန့် အီ နှဝ့် ပန် ဒီ ဝီ တး ဒါ ကာညာ အန် ဒီ ဘ့လွယ် ခတ် ဒူအီ ဟဝ်. ဒါ ကာညာ ဟီ တး ဒွယ် မာလုဝ်း ကာင် အန်, ဒဲစေန့် တွိုန် ဒီ ပွိုန် ဒီ ဝိုဝ်း မာလုဝ်း ဒီ အန် အူ ဇေန့်.
37 ဂေ ဒဲစေန့် အီ ကွယ် ဘ်ု ဒေါ တး ဒါ ကာညာ ဂေ တွိုန်, ဂေ ဒီ ဘဲန် နဝ်း ဒါခိုယ်. အုဝ် တဝ်း အာခ်ု ဒီ ဘေ, ဒါ ကာညာ ဂေ, အန် ဒီ ဘော ဒိုဝ်း ဆဲ့ အန်, ပက် ဒီ ညွယ် အန်, ဝီ တဲး ဂေ ဒဲစေန့် အန် ဝီ တုတ့် ဒီ ဟူမ် ဘူမ်, တဲး အန် ဟျီင် ဂေ ဟူမ်.
38 ဒါ ကာညာ တွိုန် ပီ ဘော တး ကာတဲ ဆွိုမ်, ပီ ဘော တး အာတ့် ဝး ပြဲ, ဆေ အန် ယိုဝ် ဒဲစေန့် အန် ကွယ် နှဝ့် အန်, န့ ဒီ ဘဲန် နာ မွှိုမ် ဒီ ဂေ.
39 အုဝ် ဝီ တဝ်း တဲး ဘေ နပ် ဆီချာ, ဆေ န့ မိုဝ်း ဒါ ကာညာ ကာင်, ဆေ အန် နပ် အာခြာဝ် ဒီ တး လိုပ် ဒါ ပြာ ခဲင် ကာင် အန်, အန် ဒီ ဘော ခြဲ ဒါ ပြာ ကွဲ့ တဲး အန် ပွိုန် ဒီ လိုပ် ပြာ ခဲင် ကာင် အန်.
40 ဘော ဘေ လုဝ် ဘ်ု ဆေဆေ. ခုဝ်, ဘော အုဝ် အီ ဟဲ့ ဘဲန် ဂွန် ဒူအီ, အုဝ် ဒီ ဝီ တး အာခြာဝ် ပီ တူ ထာင် ဘေ.”
41 အာပေတာရူ ယီ တဝ်း, “အိုယ် မဲ ဇဝ်, ပီ ကာလာင် မဲ တီ, ယေ တူ နပ် ယုဝ် မဲ မာနုဝ် အီ ယေ, ယုဝ် မဲ မာနုဝ် ဘော ဂေ ဒူအီ ဟဝ် ဘောကာဂ့လျီတ်.း”
42 ဇဝ် ယေဆူ ဝီ တဝ်း ဒီ အန်, “ဆေ န့ မိုဝ်း ဒဲစေန့် ဒါ ကာညာ အူ ဝီ, ဆေ ဒါ ကာညာ အန် ဟဲ့ စ်ု အန် တဲး အန် ယွတ် မဲန် ဂေ ဒဲစေန့် ဒွန် ဝီ, ဆေ အန် မိူဝ် ဒွါ ပီ ဒီ ဟူမ် ဒီ ဂေ ဒေါ လုဝ် ဂေ ပီ ဒီ ဟူမ်, ဒူအီ တီ ဟဲ့ ဘူင် ဆိူဝ် ဆိူဝ် မှာန် မှာန် ဆေဆေ.
43 ဆေ ဒါ ကာညာ အန် ဘော တး ယိုဝ် ဒဲစေန့် အန် ဟဲ့ ဘူင် ပီ စ်ု အန်, န့ ဒီ ဘဲန် နာ မွှိုမ် ဒီ ဒဲစေန့် တီ.
44 အုဝ် တဝ်း အာခ်ု ဒီ ဘေ, ဒါ ကာညာ ဒီ ဝီ ဒွါ ဒဲစေန့် ဝီ တီ, တဲး အန် အိုပ် တူတ့် ကြုဝ်ကြာမ် အန်.
45 ဆေ ဒဲစေန့် ယီ တဝ်း ခဲင် နဝ်း အန်, ‘ဒါ ကာညာ အုဝ် နှဲန် ဒီ ကွယ် လှေန့်, အန် ညှမ် ငှိုယ် ငှာယ် ဒီ ဝီ ဝေန့်,’ ဟဲ့ ဟွတ့်, အန် ဘော မး အီမာယ် အီဘိုန့် အီ မုး ဒဲစေန့် ပီ အန်, ဆေ အန် မိူဝ် ဟူမ် ရိုမ် ဒျီင် ရိုမ် ဒူပ် ဂိုက် အန် ဘော ယိုတ့် ပဝ်း,
46 ဆေ ဒါ ကာညာ အန် ယီ တး ဒေါ တူ ထာင် အန်, ဒါ ကာညာ အန် ဒီ ဘော ငဝ်း အာဆာက် အန်, ဘော ကာဒဲပ် ဒုဝ် အန် ဘဲန် ပွတ် ဘဲန် ပွတ်. ဟဲ့ ဟွတ့်, ဒါ ကာညာ ဒီ ဘော ဝဲန် အန်, တဲး အန် ကွယ် ရိုမ် ဒူပ် ဂေ ဒူအီ အီ တူ ညှိုမ် ဇဝ်ဖြာ.
47 ဒဲစေန့် အီ နပ် ပီ လုဝ် ပီ အိုင် ဒါ ကာညာ အန်, ဆေ အန် ယီ တူ ဘူင် ပီ အိုင် ဒါ ကာညာ အန်, အန် လုဝ် ခမ် ဒါ ကာညာ အန် မး အန် ဘဲန် ဇေန့် ဘဲန် ဇေန့်.
48 ဒဲစေန့် အီ တူ နပ် ဒီ အာတ့် ပီ အိုင် ပီ လုဝ် ဒါ ကာညာ အန်, ဟဲ့ ဟွတ့် အန် မိူဝ် ဘူင် အီ တူ လဝ့် နဝ်း ဒါ ကာညာ အန် တီ, ဘော အန် ဒီ ဝီ ခမ် ဒါ ကာညာ မး အန်, ယီ တူ မး ကာဆဝ်. န့ ဘော ပါယ် တီ. အာဆေ ဟဲ့ ပွိုန် ကိူန် ကြုဝ်ကြာမ် ပီ အာပ် အုန် ဒါ ကာညာ အန်, ဒါ ကာညာ အန် ဒီ ဘော ဝီ မှာန့် ကိူန် ဒီ အန်. ဆေ ဒူအီ အူ ဝီ အုန် ကိူန် ဒီ အီ ဟဝ်, ပန် ဒီ ဝီ တး အန်, အန် ဒီ ဝီ မှာန့် ကိူန် လွှိုမ် ဘြိမ်.
49 အုဝ် ဟဲ့ တး ဒဲင် ကာဒါယ် နီ, တဲး အုဝ် ဆုင်ဖျာတ် ဒါရာ, တဲး န့ ပီ အုဝ် ဒီ ဒုဝ့် ငဝ်. အုဝ် ဆီ လုဝ် ကာဆဝ် တဲး န့ ကုး ဟဲန့် ဇမ် ဒွန် ပ့လုဝ့်.
50 အုဝ် ယီ လုဝ် ခမ် ဒုက် တာင် ဘော ခမ် ဒီ ယမ်. အုဝ် ဟဲ့ အုန် နဝ်း အုဝ် ဒီ ဘူင် တဲး န့ ဟွတ့် တူတ့် ဇိုဝ် တီ.
51 မာဆေ ပီ ထာင် ဘေ အုဝ် ဒီ တး ဘူင် ဒဲင် ကာဒါယ် နီ.း ဘေ ထာင် အုဝ် ဒီ တဲး ဒူအီ ကွယ် ရိုမ်, ကွယ် ဒါခိုယ်.း အာဝ် မုး ပါယ် တီ. အုဝ် တဝ်း ဒီ ဘေ, ကူပ် တး အုဝ် ဒဲင် ကာဒါယ် နီ, ဂေ ဒူအီ ဒီ လာယ် ကာယဝ်း, လာယ် ကာဂုဝ်း.
52 အူ ဆိန့် ဒေါ တီ နီ, ဆေ န့ မိုဝ်း ဒူအီ ဖန် ဝီ ခဲင် ကာင် အူ ကာင်, ဂေ ဒီ လာယ် ကာယဝ်း. ဒူအီ အူယ် ဝီ ဒီ မိုဝ်း နဝ်း အူ မျုဝ်, ဘော အာ ဝီ ဒီ ဘ့လေး နဝ်း ဂါယ် ပေါ မျုဝ်.
53 ဂုန့် ဒီ ကာယဝ်း ဒီ ဂွန် ဂေ. ဂွန် ဂေ ဒီ ဝီ ကာယဝ်း ဒီ ဂုန့် ဂေ. မာ ဒီ ကာယဝ်း ဒီ ဂွန် အီဘိုန့် အန်. ဂွန် အီဘိုန့် အန် ဒီ ဝီ ကာယဝ်း ဒီ မာ အန်. ဘော ဂိုန့် ဒီ ကာယဝ်း ဒီ အဝ် အန်. အဝ် အန် တီ, အန် ဒီ ဝီ ကာယဝ်း ဒီ ဂိုန့် အန်.” ပါယ် တီ ဇဝ် ယေဆူ ကာလာင် ဒီ ဒီဘဲ အန်.
54 ပန် တီ ဇဝ် ယေဆူ ဘော တဝ်း ဒီ ဒူအီ ကိူန်, “ဆေ ဘေ ယိုဝ် န့အု ဒီ ဟုဝ့် ခဲင် ဂါင်ဟြာဝ် နာ ဂေတ့် ဆီငဲ, ဘေ နပ် ဒီ တဝ်း အူ ဇေန့်, ‘န့ ဒီ ဂ့လာယ်.’ ဟဲ့ ဟွတ့်, န့ ဒီ ဘော ဘဲန် ပါယ် တီ.
55 ဒေါ ယိုဝ် ဘေ ခုန် အီ တး နာ တေတ့်, ဘေ ဝီ တဝ်း, ‘န့ ဒီ ကာဟွာ့ အာတိုဝ် နီ.’ ဟဲ့ ဟွတ့် တဝ်း ပါယ် တီ, န့ ဒီ ဘော ကာဟွာ့ အာခါခ်ု.
56 ဘေ ယီ မုး ဒူအီ ညိုင်ရာင် ဘွတ်. ဒေါ ယိုဝ် ဘေ ဒွန် မျုဝ် ဒဲင် ကာဒါယ် ဘော ခဲင် ဂါင်ဟြာဝ်, ဘေ နပ်, န့ ဒီ ဘဲန် ပါယ် မှဝ်. ဘေ ယီ ဝီ ယိုဝ် ပီ ဘူင် ဇဝ်ဖြာ ဒေါ တီ နီ. န့ တူ ဝီ လိုဝ်း ဆီဖဝ် အန် ခဲင် နဝ်း ဘေ.
57 ခဲင် နဝ်း ဘေ, ဘေ တူ နပ် ဒီ ကာယဝ်း အီ မွှိုမ် အီ တူ မွှိုမ် ပီ ဘူင် ဒူအီ.
58 ခုဝ်, ဘေ နပ် ဒီ လာယ် ကာယွင့်, ဟာဝ် ဒီ ကာင် ဒါ တာင် အီ ဆုင်ဖျာတ် ဒါရာ. ဒေါ ဟာဝ် ဘေ ဒူပ် န့တေန့် တီ, ဘေ လုဝ် ဂျုဝ်ဂျာ ဒီ တဲး ဘော ဘေ ဘော ရန်ဆူ ဘေ ဝီ လာယ် ဒါခိုယ်. ဆေ ဘေ တူ ဘူင် ပါယ် တီ, ရန်ဆူ ဘေ ဒီ အာပ် ဘေ ဒီ ဒါ တာင် အီ ဆုင်ဖျာတ် ဒါရာ. ဟဲ့ ဟွတ့်, ဒါ အီ ဆုင်ဖျာတ် ဒါရာ ဒီ ဘော အာပ် ဘေ ဒီ ဒါ ဆိုက်. ဒါ ဆိုက် တွိုန် ဒီ ဝီ ပက် ဘေ အူ ဇေန့်, ခြွင့် ဘေ ခဲင် ကာပိုမ်.
59 အုဝ် တဝ်း ဒီ ဘေ, အာတ့် ဒွါ ဘြေ့ ဘေ ရွိုန် ပီ မှာန့် ရန်ဆူ ဘေ တီ, ဘေ တူ ပွိုန် ဝီ လေး ခဲင် ကာပိုမ် တီ.” ဇဝ် ယေဆူ ဟဲ့ ကာလာင် ပါယ် တီ.

LUK 13
1 ဒေါ အန် တီ ဒူအီ မင် အီ, အီ ကွယ် ဒူင် ကွယ် ဇဝ် ယေဆူ တွိုန်, ဂေ ကာလာင် ဒီ အန် လွင် ပဲ့ ဟဲ့ ဘူင် ဒါ တာင် အီ အိုပ် အိူင် ယူဒါ, အီ စိူဝ် အာဖီလာတ်. အန် ဟဲ့ ငဝ်း ယမ် ဂေ ဒူအီ မင် အီ အီ တး အိူင် ဂါလီလေ. အန် ဟဲ့ ငဝ်း ယမ် ဂေ ဒေါ လှူ ဂေ ဒီ ဇဝ်ဖြာ. ဒေါ အန် တီ နှာမ် ဂေ ဘော ပီ ဒီ လှူ ဂေ ဟဲ့ ကာဆူ ကာဝ်ု.
2 ဇဝ် ယေဆူ ဝီ တဝ်း ဒီ ဂေ, “ဂေ ဒူအီ ဂါလီလေ, အီ ပီ ငဝ်း ယမ် အန်, ဘေ ထာင် မှာပ် ဂေ ဟဲ့ တာင် လွှိုမ် ဒူအီ အာမျုဝ် ဂါလီလေ ဘောကာဂ့လျီတ်.း
3 အာဝ် မုး ပါယ် တီ. အုဝ် တဝ်း ဒီ ဘေ, ဆေ ဘေ တူ ဝဲန် နဝ်း ဘြိမ် ဘေ, ဆေ ဘေ တူ ဒိုဝ်း နဝ်း ကာမာယ် ပီ ဒွါ ဇဝ်ဖြာ ဒီ ဘေ, ဘေ ဒီ ဘော ယမ် တူတ့် ဒွန် ဝီ, တဲး အာဆာက် ဘေ စှိုမ်.
4 ဘေ မိူဝ် ထာင် ပါယ် မှဝ် လွင် ဒူအီ ဂိုဝ် ဒီ ဒါ ဝီ, အီ ယမ် ဒေါ ကေး ဟုဝ် စာ အီ မုး ဒူင် ဘ်ု ဒူအီ ခဲင် မိူင် ဆီလုဝ်အာမ် တွိုန်.း ဘေ ထာင် ဂေ မိုဝ်း မှာပ် တာင် လွှိုမ် ဒူအီ ဘောကာဂ့လျီတ် အီ ကွယ် ခဲင် မိူင် ယေရူဆာလဲမ်.း
5 အာဝ် မုး ပါယ် တီ. အုဝ် တဝ်း ဒီ ဘေ, ဆေ ဘေ တူ ဝဲန် နဝ်း ဘြိမ် ဘော ဒိုဝ်း နဝ်း ကာမာယ် ပီ ဒွါ ဇဝ်ဖြာ ဒီ ဘေ, ဘေ ဒွန် အီ ဒီ ဘော ယမ်. အာဆာက် ဘေ ဒီ ဘော စှိုမ်.”
6 ဟဲ့ ဟွတ့် ကာလာင် ပါယ် တီ, ဇဝ် ယေဆူ ဝီ စုး ဒီ ကာလာင် အူဖာမာ ဒီ ဂေ. အန် တဝ်း, “ဒူအီ အူ ဝီ မိုဝ်း ဟေ ဒီပူ အူ ကာဒင် ကွယ် ခဲင် မာန် ဆာဘျိတ်a အန်. အန် ဟာဝ် ဟြေတ့် ဘ့လေ ဒီပူ ဒီ ဟေ တီ. အန် ယီ တူ ယိုဝ် ဘ့လေ မာဆေ.
7 ဟဲ့ ဟွတ့်, အန် တဝ်း ဒီ ဒူအီ အီ ဘ်ု မာန် အန်, ‘အိုယ်, န့ ဟဲ့ နုဝ့် အူယ် ဆီနမ် အုဝ် ဟဲ့ တး ဒူင် ကွယ် ဟေ နီ. အုဝ် ဟဲ့ တး ယွတ် ဘ့လေ ဒီပူ နီ. အုဝ် ယီ တူ ယိုဝ် ဘ့လေ အန် မာဆေ. တဲး မဲ ဂ်ု ဝဲန် ဟေ နီ. ကွဲ့ တဲး အန် ကွယ် ပီယေန့် ဒဲင် ကာဒါယ် နီ.’ အန် ဟဲ့ ဟွတ့် ကာလာင် ပါယ် တီ,
8 ဒူအီ အီ ဘ်ု မာန် တွိုန် ဝီ တဝ်း, ‘အိုယ် ဒါ ကာညာ, တဲး မဲ တဲး အန် ကွယ် ပေါ အူ ဆီနမ်. အုဝ် ဒီ ဂိုဝ်း ကာဒါယ် ဒီ ဒင် ဟေ တီ ဘော ဟပ် ဖုန်.
9 ဆီနမ် ဒီ တး, ဆေ အန် ဘော မိုဝ်း ဘ့လေ, ဟဲ့ ဒါခိုယ်. ဆေ အန် ယီ တူ မိုဝ်း ဘ့လေ, တဲး မဲ ဂ်ု ဝဲန် အန်.’”
10 န့ မိုဝ်း ဆီငဲ ဒီလှဝ် အူ ဆီငဲ, ဇဝ် ယေဆူ မာနုဝ် ဒူအီ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ.
11 ခဲင် ဇူင် တီ မိုဝ်း အီဘိုန့် အူ ဝီ. ကာနမ် ဟဲ့ ဒွါ ဒုက် ဒီ ဒုဝ် ဘူင့် အန်. အာဒါ ဂိုဝ် ဒီ ဒါ ဆီနမ် အန် ဟဲ့ ခမ် ဒုက် ပီ ဒွါ ကာနမ် ဒီ အန်. ကာနမ် တီ တဲး အန် ကွယ် ကာဂုဝ့် ဆေဆေ. အန် တူ ပွိုန် ကွယ် ဆိူဝ်.
12 ဒေါ ယိုဝ် ဇဝ် ယေဆူ အီဘိုန့် တီ, ဇဝ် ယေဆူ မိူဝ် ဒဲ့ အန် တး ဒူင် ကွယ် အန်. အန် တဝ်း ဒီ အန်, “အိုယ် ဂိုန့်, ဒုက် မဲ ဟဲ့ လေး ခဲင် ဒုဝ် ဘူင့် မဲ.”
13 အန် မိူဝ် ဒါင် ဒဲ အန် ဒဲင် ဂိန့် အန်. ဒေါ အန် တီ အီဘိုန့် တီ ဝီ ပွိုန် ကွယ် ဆိူဝ် အူ ဇေန့်. အန် မိူဝ် စုး ဒီ အိူပ် ဇဝ်ဖြာ လွင် အန် တီ.
14 ဂေ ဒါ တာင် အီ ကွယ် ခဲင် ဇူင် တွိုန်, ဂေ ယီ ရူ ကူပ် ဟဲ့ ပီကဲန် ဇဝ် ယေဆူ အီဘိုန့် တီ ဒေါ မုး ဆီငဲ ဒီလှဝ်. ဂေ ဘော ကာလာင် ဒီ ဒူအီ ဟဝ် တဝ်း, “ဟဲ့ မိုဝ်း ဒဝ် ဆီငဲ, ဒူအီ ပွိုန် ဘူင် ဂါန်. ကာန်ု ဒဝ် ဆီငဲ တီ, ဘေ ဟဲ့ ပွိုန် တး ခဲင် ဇူင်, တဲး အီ ပီကဲန် ဆဝ် ဘေ. ဟီ ဇမ် ဆီငဲ ဒီလှဝ်, ကွဲ့ တး တဲး အီ ပီကဲန် ဆဝ် ဘေ.”
15 ဂေ ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ ဂေ, “ဘေ မုး ဒူအီ ညိုင်ရာင် ဘွတ်. ဘေ ဒွန် အီ, ဆေ ဘေ မိုဝ်း မက် အာလူင့် ဂေ မာလာ,bဆီငဲ ဒီလှဝ် ဘေ ဘော ဂဝ်း ဝန် ပီ ပက် ဘေ ဒုဝ် ဆတ်ဒါဝါ ဘေ ခဲင် ထိုပ်, တဲး ဂေ ပွိုန် ဒီ လေး ဟာဝ် ဒျီင် အိုမ်.
16 အီဘိုန့် နီ, အန် ယီ မုး လှုက်လှာန် ဒါ အာဘြာဟမ်. ဘုဝ် ကာနမ် ဆာတာန် ဟဲ့ ဒွါ ဒုက် ဒီ အန် အာဒါ ဂိုဝ် ဒီ ဒါ ဆီနမ်. န့ ပီ ကာနမ် ဟဲ့ ပက် ဒုဝ် အန်. မှဝ် န့ ပါယ် ပီ တူ ဆီ တဲး ဘေ အုဝ် တဲး အန် လွတ် ဆီငဲ ဒီလှဝ်.း”
17 ဂြုဝ်း ဇဝ် ယေဆူ တီ တဲး ဂေ အီ တူ အိုင် ပီ ဘူင် အန် ဘဲန် မွှိုမ် ဆာယ် ဒီ ဂေ. မာလဲ, ဂေ ဒူအီ ကိူန်, ဂေ ဟဲ့ ဒါခိုယ် လွင် ပဲ့ ဟဲ့ ဘူင် ဇဝ် ယေဆူ ဒွန် မျုဝ် အီ မွှိုမ် အာမ် ကာဆဝ်.
18 ဝါယ် အန် တီ ဇဝ် ယေဆူ တဝ်း, “မိူင် ပီ အိုပ် ဇဝ်ဖြာ, န့ ပါယ် မှဝ်.း အုဝ် ဒီ ဘော လာယ် ကာဂဝ် ဒီ မာဆေ.း
19 အုဝ် တဝ်း, န့ ပီ ကာအာင် ဒဝ် ဆျီမ် အူ မျုဝ် ပီ ဆမ် ဒူအီ ခဲင် မာန် အန်. န့ ကြဲ ဒီ တာင်, ကော ဘဲန် ယွုန်, တဲး မာဆိမ် ကော ပွိုန် ဘူင် ကာဟုန် ဒီ ရာ အန်.”
20 ပေါ အူ ဇေန့် ဇဝ် ယေဆူ တဝ်း, “မိူင် ပီ အိုပ် ဇဝ်ဖြာ, အုဝ် ဒီ ဘော လုဝ် ကာဂဝ် ဒီ မာဆေ.း
21 န့ ဘော ပီ ဆီနမ် ဘြး ခါမုန် ပီ ဒိုဝ်း အီဘိုန့် အူ ဝီ, ကာဝ်ု ခဲင် ကာပဲ့ ခဝ်ချုင် အူယ် ဘ့လဲ, တဲး န့ ကော ပြာင် ကော ဘြး တူတ့် ကာပဲ့ တီ.”
22 ဒေါ ဟာဝ် ဇဝ် ယေဆူ ဒူပ် န့တေန့် အီ ဟုဝ့် မိူင် ယေရူဆာလဲမ်, အန် ဘော ဟာဝ် လိုပ် ခဲင် မိူင် ဘဲန် မိူင် ဘဲန် မိူင်, မာနုဝ် ဒူအီ.
23 န့ ဘော မိုဝ်း ဒူအီ အူ ဝီ, အန် ဒီမွှတ် ဇဝ် ယေဆူ တဝ်း, “အိုယ် ဒါ ဆာရာ, အုဝ် တူ နပ်, ဒူအီ ပီ ဒီ ချွတ် မဲ, ယုဝ် မိူဝ် န့ ဒီ ပြေတ့် ကာဆဝ်.း” ဇဝ် ယေဆူ ဝီ တဝ်း ဒီ အန်,
24 “န့ ပီ ဘေ လုဝ် ဂျုဝ်ဂျာ ဒီ လိုပ် ခဲင် မာလုဝ်း တျီ့. အုဝ် တဝ်း ဒီ ဘေ, ဒူအီ ဘဲန် ဝီ ဘဲန် ဝီ တဝ်း ဒီ လိုပ် ခဲင် မာလုဝ်း တီ. ဂေ ယီ တူ ပဲ ဒီ လိုပ်.
25 ဒေါ အန် တီ န့ ပီ ဒါ ကာညာ ကာင် ဒီ ယိတ့် ကာဘိတ် မာလုဝ်း ကွဲ့ ဟူ တဲး အာဆေ ပွိုန် ဒီ လိုပ်. ဘေ ဒီ ဘော ကွယ် နာ ရေတ့်. ဆေ ဘေ ဘော ဒွယ် မာလုဝ်း, ဘေ ဒီ တဝ်း, ‘အိုယ် မဲ ဇဝ်, တဲး မဲ ဝိုဝ်း မာလုဝ်း, တဲး ဘော ယေ ပွိုန် ဒီ လိုပ်,’ ဒါ ကာညာ ကာင် တွိုန်, အန် ဒီ ဝီ တဝ်း ဒီ ဘေ, ‘အုဝ် တူ နပ် ဘေ. အုဝ် တူ နပ်, ဘေ တး နာ မှဝ်.’
26 ဒေါ အန် တီ ဘေ ဒီ ဘော တဝ်း, ‘ယေ ဟဲ့ ဟူမ် ဘော ဒျီင် ရိုမ် ဒူပ် မဲ. မဲ ဟဲ့ မာနုဝ် ဒူအီ ခဲင် မိူင် ယေ.’
27 ဒါ ကာညာ ကာင် တွိုန် ယီ ဝီ တဝ်း ဒီ ဘေ, ‘အုဝ် တူ နပ် နာ မှဝ် ဘေ တး. ဘေ မုး ဒူအီ အီ ဘူင် နာ တူ မွှိုမ်, အီ ဝွင့် အျီ့, တဲး ဘေ လေး ဟာဝ် ဒူင် ကွယ် အုဝ်.’
28 ဒေါ အန် တီ ဘေ ဒီ ပွိုန် ယိုဝ် ဒါ အာဘြာဟမ်, အာဆဲက်, အာကူပ်, ဘော ဂေ ဒူအီ အီ ဘျာန် ဂြုဝ်း ဇဝ်ဖြာ. ဂေ ဒီ ကွယ် တူတ့် ဒွန် ဝီ ခဲင် မိူင် ပီ အိုပ် ဇဝ်ဖြာ. ဘေ ယီ တူ ပွိုန် လိုပ်, လုဝ် ကွယ် နာ ရေတ့်. ဒေါ အန် တီ ဘေ ဒီ ဘော ယာမ် တာင်. ကုင်ကာပ် ဘေ ကော ကာဒွယ် ကူပ် ယုဝ် ဘေ.
29 ဒူအီ ဘဲန် ဝီ ဘဲန် ဝီ ဒီ ဘော တး နာ လေး ဆီငဲ, တး နာ ဂေတ့် ဆီငဲ, တး နာ ကွာ, နာ တေတ့်. ဂေ ဒီ တး ကာဇု, တုတ့် ဘော ဟူမ် ရိုမ် ဒေါ ဘူင် ဂေ ဘ့လွယ် ခဲင် မိူင် ပီ အိုပ် ဇဝ်ဖြာ.
30 ဒေါ အန် တီ ဂေ အီ တး ဒီ ပန်, ဂေ ဒီ ပွိုန် ကွယ် နာ အာတ့်. ဂေ အီ တး ဒီ အာတ့်, ဂေ ယီ လုဝ် ကွယ် နာ ပန်.”
31 န့ ဘော ဇမ် အူ ဆီငဲ, ဂေ ဒူအီ ခဲင် ဖိုင် ဖာရီဆဲ တး ဇမ် ဒူင် ကွယ် ဇဝ် ယေဆူ. ဂေ တဝ်း, “တဲး မဲ လေး တဝ် ဒူင် ကွယ် မဲ နီ, ဟာဝ် ကွယ် ပေါ ပ့လုဝ့်. ခုန်ဒီခမ် အာဟေရူတ်, အန် ဆီ ငဝ်း ယမ် မဲ.”
32 ဇဝ် ယေဆူ ယီ တဝ်း ဒီ ဂေ, “ဘေ လုဝ် ဟာဝ် ကာလာင် ဒီ ဒူအီ အီ ပီ မာဆုဝ် ပြဲ အီ လွှက့် ကာဆဝ် တီ. တဲး ဘေ တဝ်း, ‘ဘော အာတိုဝ်, ဘော ခဲညှာ အုဝ် ဒီ ဆုတ့် ကာနမ် လေး ခဲင် ဒုဝ် ဘူင့် ဒူအီ. အုဝ် ဘော တဲး ဆဝ် ဒူအီ ဟြာယ်. ဟီ ဇမ် တ ညှာ, အုဝ် ဒီ ဘော ဟွတ့် တူတ့် ဂါန် ပီ ဘူင် အုဝ်.’
33 ဘော အာတိုဝ်, ဘော ခဲညှာ, ဘော တ ညှာ, အုဝ် ယီ ဒီ ဘူင် ဟာဝ် ဇိုဝ် တီ ဒွန် မျုဝ်. အုဝ် ဘော လုဝ် လေး ဟာဝ် ဒူပ် န့တေန့်, ကွဲ့ တဲး ဒူအီ အီ ဘျာန် ဂြုဝ်း ဇဝ်ဖြာ ယမ် ပေါ ပ့လုဝ့်. အန် လုဝ် ယမ် ခဲင် မိူင် ယေရူဆာလဲမ်.
34 အိုယ်, ဘေ ဒူအီ ခဲင် မိူင် ယေရူဆာလဲမ်, ဘေ မုး ဒူအီ အီ ဟဲ့ ငဝ်း အာဆာက် ဂေ ဒူအီ အီ ဘျာန် ဂြုဝ်း ဇဝ်ဖြာ. ဘော ဂေ ဒူအီ ပီ ရဝ်း ပီ တိုယ် ဇဝ်ဖြာ, ဘေ ဟဲ့ ဒိုဝ်း မာဝ်, ဝိုန့် ဂေ, တဲး ဂေ ယမ်. ဘဲန် ဇေန့် ဘဲန် ဇေန့် အုဝ် ဟဲ့ ထေဝ် ဒီ ဒဲ့ ဘေ တး ဒီ အုဝ်, တဲး န့ ပီ မာအျီန် ဒဲ့ မာလှိုမ် ဂွန် အန်. ဘေ ယီ တူ ခမ်, တူ ညှိုမ် အုဝ်.
35 တဲး ဘေ ထူမ် ဂြုဝ်း အုဝ်, အာဝ် လှေန့် ဟုဝ် ဇဝ်ဖြာ ဒီ ဘော လိုဝ်. အာဝ် ဟူ မိုဝ်း အာဆေ ကွယ် နာ ခဲင်. အုဝ် ဘော တဝ်း ဒီ ဘေ, ဘေ တူ ပွိုန် ဒီ ဝီ ယိုဝ် အုဝ်. ဟီ ဇမ် အာခြာဝ် ဒီ ဝီ တး အုဝ် ဒူင် ကွယ် ဘေ, ဘေ ဒီ ဘော ရွုး အုဝ် တဝ်း, ‘အိူပ် အန် ဇဝ် ပီ တိုယ် ဇဝ်ဖြာ အီ အိုပ် အေ.’” ဇဝ် ယေဆူ ဟဲ့ ကာလာင် လွင် မိူင် ယေရူဆာလဲမ် ပါယ် တီ.

LUK 14
1 န့ ဝီ ဇမ် ဆီငဲ ဒီလှဝ် ပေါ အူ ဆီငဲ, ဇဝ် ယေဆူ ဟာဝ် ဟူမ် ဘူမ် ခဲင် ကာင် ဒါ တာင် ခဲင် ဖိုင် ဖာရီဆဲ အူ ဝီ. ဂေ ဒူအီ ကိူန် ဘ်ု ဒီ ယွတ် ဇဝ် ယေဆူ, တဲး ဂေ ပွိုန် ဒီ ကာယွင့် အန်.
2 န့ မိုဝ်း ဒူအီ အူ ဝီ, အန် မိုဝ်း ဆဝ် အီ တဲး အန် အဝ်း ဘော ဒုဝ်. အန် ဟဲ့ တး ဇမ် ဒူင် ကွယ် ဇဝ် ယေဆူ.
3 ဇဝ် ယေဆူ ဒီမွှတ် ဂေ ဒါ ဆာရာ အီ မာနုဝ် ဒါရာ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ လွင် အန် တီ. အန် တဝ်း, “ဆေ အုဝ် တဲး ဒူအီ ဆဝ် တီ ဝီ ကဲန် ဒေါ မုး ဆီငဲ ဒီလှဝ်, ဒါရာ တဲး အုဝ် ဘူင်, တူ တဲး အုဝ် ဘူင်.း”
4 ဂေ တူ ဝျီ့ ဂြုဝ်း အန်. ပန် တီ ဇဝ် ယေဆူ ပါ ဒူအီ တွိုန်, ဘော တဲး ဆဝ် အန် ဟြာယ်. ဝါယ် အန် တီ ဇဝ် ယေဆူ ဝီ စ်ု အန် ဝိဝ် ဒီ ကာင် အန်.
5 ဟဲ့ ဟွတ့်, ဇဝ် ယေဆူ ဝီ တဝ်း ဒီ ဒူအီ ဘောကာဂ့လျီတ်, “ဆေ န့ မုး ဆီငဲ ဒီလှဝ်, ဆေ န့ မုး ဂွန် ဘေ ဘော မက် အာလူင့် ဘေ အီ ဟဲ့ စုဝ်း ခဲင် အိုမ် ခိုမ်, ဘေ ဒွန် အီ ဒီ ဘော ဟာဝ် ဒိုဝ်း လေး အန် အူ ဇေန့်.”
6 ပန် တီ ဂေ ဒူအီ တွိုန် တူ ပွိုန် ဝျီ့ ဂြုဝ်း အန် တီ.
7 ဇဝ် ယေဆူ ယီ ယွတ် ဂေ ဒူအီ တး ဟူမ် ခဲင် ကာင် တွိုန်. အန် ဘော ယိုဝ် ဂေ ဆီ ကွယ် ဒူင် စာ. ပန် တီ အန် မိူဝ် စုး ဒီ ကာလာင် အူဖာမာ ဒီ ဂေ. အန် တဝ်း,
8 “ဆေ ဒူအီ ဟဝ် အူ ဝီ ဘာင် ဘေ ဟာဝ် ဘ့လွယ် ခတ်, ကွဲ့ ဟာဝ် တုတ့် ဒူင် စာ, ကွဲ့ ကွယ် ရိုမ် ဒူပ် ဂေ ဒါ တာင်. ဆေ န့ ဒီ ဘော မိုဝ်း ဒူအီ ပေါ အူ ဝီ ပီ ဘာင် ဒူအီ တွိုန် အီ ဟဲ့ တာင် လွှိုမ် ဘေ,
9 ဆေ ဒူအီ အီ ဘာင် ဘေ တွိုန် ဘော တး ဘော ကာလာင် ဒီ ဘေ တဝ်း, ‘တဲး ဒူအီ ဝီ နီ တုတ့် ဒူင် ကွယ် မဲ နီ.’ ဆေ အန် တဝ်း ဒီ ဘေ ပါယ် တီ, န့ မွှိုမ် ဆာယ် ကာဆဝ်. ဘေ ဘော လုဝ် ဝီ တုတ့် နာ ပန် ဒူအီ ဟဝ် ဒွန် ဝီ. ကွဲ့ တဲး န့ ဘဲန် ပါယ် တီ.
10 ဘေ ယီ လုဝ် ဘူင် ပါယ် နီ. ဆေ ဒူအီ ဘာင် ဘေ ဟာဝ် ဟူမ် ဘူမ် ရိုမ် ဒူပ် ဂေ, ဘေ လုဝ် လိုပ် တုတ့် ဒီ ပန် ဒူအီ ဟဝ် ဒွန် ဝီ. ပန် တီ ဒူအီ အီ ဘာင် ဘေ ဟူမ် ခဲင် ကာင် အန် တွိုန်, အန် ဒီ ပွိုန် ဒီ တး တဝ်း ဒီ ဘေ, ‘အိုယ် မဲ ဂိုက်, တဲး မဲ တုတ့် နာ ကွာ နီ.’ ဆေ အန် ဒီ တဝ်း ပါယ် တီ, ဂေ ဒူအီ တး ဟူမ် ရိုမ် ဒူပ် ဘေ, ဂေ အီ ယိုဝ် လွင် အန် တီ, ဂေ ဒီ ဘော ရုဝ်ဆေ ဘေ.
11 အာဆေ ပီခိုက် အန်, အာဆေ တဝ်း, အန် တာင် လွှိုမ် အီ ဟဝ်, ဂေ အီ ဟဝ် တူ ဝီ ရုဝ်ဆေ အန်. အာဆေ ယီ မိုဝ်း နဝ်း ဆိူဝ်, အာဆေ တူ တဝ်း အန် တာင် လွှိုမ် အီ ဟဝ်, ဂေ အီ ဟဝ် ဒီ ဝီ ရုဝ်ဆေ အန်, တဝ်း အန် မုး ဒါ တာင်.”
12 ပန် တီ ဇဝ် ယေဆူ ကာလာင် ဒီ ဒူအီ အီ ဟဲ့ ဘာင် အန် ဟူမ် ဘူမ် ခဲင် ကာင် အန် တဝ်း, “ဒေါ ဘာင် မဲ ဒူအီ ဟာဝ် လိုပ် ခဲင် ကာင် မဲ, ဟူမ် ဘူမ် ဆီငဲ, ဘူမ် မှိုဝ်, မဲ ကွဲ့ ဘာင် ဂိုက် မဲ, ဂေ ဘီနွင် မဲ, ဂေ ခြိုဝ် မဲ ဘော ဂေ ဒူအီ ခြမ် ခဲင် မိူင် မဲ. ကွဲ့ တဲး မဲ ဘာင် ဂေ ဒူအီ ဇိုဝ် တီ. ခုဝ်, မဲ နပ် ဆီချာ, ဂေ ဒီ ဝီ ဘာင် ဘော မဲ ဟူမ် ခဲင် ကာင် ဂေ, တဲး ဂေ ဝီ ဒွါ ဒီ မဲ ခဲ့ ပီ ဒွါ မဲ ဒီ ဂေ.
13 ဆေ မဲ ဆီ ဟျီင် အီ ဟဝ် ဟူမ်, တဲး မဲ ဘာင် ဂေ ဒူအီ ဂိန်, ဒူအီ ယမ် ဘ့လာက်, ဂေ ဒူအီ ပ့လဝ် ယမ်, ဘော ဂေ ဒူအီ ငါယ် အပ်, တဲး ဂေ ဟာဝ် ဟူမ် ဘူမ် ခဲင် ကာင် မဲ.
14 ဆေ မဲ ဘူင် ပါယ် တီ, န့ ဒီ ဘဲန် မွင့်ကာရာ ဒီ မဲ. ခုဝ်, ဂေ ဒူအီ ဇိုဝ် တီ, ဂေ တူ ပွိုန် ဝီ ဒွါ မာဆေ ဒီ မဲ. မဲ ဒီ ဝီ ပွိုန် အာဂျိုဝ် အန် တီ, ပန် ဒီ တဲး ဇဝ်ဖြာ ဂေ ဒူအီ မိုဝ်း နဝ်း ဆိူဝ် နဝ်း မှာန် ဝီ ယိတ့် ဝီ အိမ်.”
15 ဒေါ ကာလာင် ဇဝ် ယေဆူ ဂြုဝ်း တီ, န့ မိုဝ်း ဒူအီ အူ ဝီ. အန် ဟဲ့ ထူမ် တူတ့် ဒွန် မျုဝ် ဇိုဝ် တီ, အန် ဝီ တဝ်း ဒီ ဇဝ် ယေဆူ, “ဂေ ဒူအီ ဒီ ပွိုန် ကွယ် ဟူမ် ရိုမ် ဘူမ် ခဲင် မိူင် ပီ အိုပ် ဇဝ်ဖြာ, ဂေ ဒွန် အီ ဒီ မိုဝ်း နဝ်း ဒါခိုယ်.”
16 ဇဝ် ယေဆူ ဝီ တဝ်း ဒီ ဒူအီ တွိုန်, “ဒေါ မွိုန်, န့ မိုဝ်း ဒူအီ အူ ဝီ, အန် ဘူင် ဘ့လွယ်, ဘာင် ဒူအီ ကိူန် လိုပ် ဘ့လွယ် အန်.
17 အာခြာဝ် ဒီ လုဝ် ဟူမ် ဂေ ဘူမ် ဟဲ့ ကာတတ် ဒီ ဇမ်, ဒူအီ တွိုန် စ်ု ဒဲစေန့် အန်, တဲး ဂေ ဟာဝ် ကာလာင် ဒီ ဂေ ဒူအီ ပဲ့ ဟဲ့ ဘာင် အန် တွိုန်, တဲး ဂေ တး. အန် စ်ု ဒဲစေန့် အန် တဝ်း ဒီ ခဲတ့်, ‘တဲး ဘေ ဟာဝ် ဟူမ်. ဟဲ့ ဟွတ့် ရဲန် ဒွန် မျုဝ်. တဲး ဘေ တး ဒေါ တီ နီ.’
18 ဂေ ဒူအီ တွိုန် ယီ ကာလုဝ် ဒီ ကာလာင် ဂဝ်း ဒုဝ် ဂေ. အူ ဝီ အန် တဝ်း, ‘အုဝ် ဟဲ့ စိုဝ်း မာန် အူ ပ့လုဝ့်. အုဝ် လုဝ် ဟာဝ် ယွတ်. အုဝ် ဒွင်ဘာန် မဲ, အုဝ် တူ ဒန်.’
19 ပေါ အူ ဝီ အန် တဝ်း, ‘အုဝ် ဟဲ့ စိုဝ်း မက် အာလူင့် ဖန် ဂူ. အုဝ် လုဝ် ဟာဝ် ယွတ် ဂေ. အုဝ် ဒွင်ဘာန် မဲ, အုဝ် တူ ဒန်.’
20 ပေါ အူ ဝီ ပီ ဝီ တဝ်း, ‘အုဝ် ဆော ပါယ် ဘော ခတ်. ခုဝ်, အုဝ် တူ ပွိုန် လိုပ် ဘ့လွယ် တီ.’
21 ဒဲစေန့် တွိုန် ဝီ ကာလာင် တူတ့် ဒွန် မျုဝ် ဒီ ဒါ ကာညာ အန် လွင် ပီ တဝ်း ခဲတ့် ဂေ ဒီ အန်. ဒါ ကာညာ တွိုန် ဘော ရူ ခဲင် နဝ်း အန်. အန် တဝ်း ဒီ ဒဲစေန့် အန်, ‘မဲ လုဝ် ဟာဝ် ဒူပ် န့တေန့်, တဲး မဲ ကော ဇမ် ဒွန် နာ ဒွန် ပ့လုဝ့် ခဲင် မိူင် နီ. တဲး မဲ ဘာင် ဒွန် အီ တး. ဘော ဂေ ဒူအီ ဂိန်, ဂေ ဒူအီ ယမ် ဘ့လာက်, ဂေ ဒူအီ ပ့လဝ် ယမ်, ဂေ ဒူအီ ငါယ် အပ်, တဲး မဲ ဘာင် ဂေ ဘောကာဂ့လျီတ် တး ဒီ နီ.’
22 အန် ဟဲ့ ဟွတ့် စ်ု ပါယ် တီ, ဒဲစေန့် တွိုန် ဘော ဟာဝ်. ဒေါ ဝီ တး အန်, အန် ဝီ တဝ်း, ‘အိုယ် ဒါ ကာညာ အုဝ်, အုဝ် ဟဲ့ ဘူင် တူတ့် ဒွန် မျုဝ် ပီ စ်ု မဲ အုဝ် ဘူင်. ဂေ ဒူအီ ယီ ညှမ် နုဝ့် ခဲင် ဟုဝ် ဒူင် ဘူင် အေ ဘ့လွယ်.’
23 ဒါ ကာညာ ဝီ တဝ်း ဒီ ဒဲစေန့် အန်, ‘တဲး မဲ လေး ဟာဝ် ဒူပ် န့တေန့် တာင် ဘော န့တေန့် ဒီတဲတ်. တဲး မဲ ကာလာင် ခဲမ် ဒီ ဒူအီ ဒီ တး ဒီ ဘ့လွယ် နီ, တဲး ဒူအီ ကော နုဝ့် ခဲင် ကာင် အေ.
24 အုဝ် တဝ်း ဒီ မဲ, ဂေ ဒူအီ ပီ ဘာင် အုဝ် တး ခါ အာတ့် အူ ဝီ မိူဝ် တူ ပွိုန် ဒီ ဟူမ် ပီ ရဲန် အုဝ် နီ.’” ပါယ် တီ ဇဝ် ယေဆူ ကာလာင် ဒီ ဒူအီ တွိုန်.
25 ဒေါ အန် တီ ဂေ ဒူအီ ကိူန် ဘော ဟာဝ် ရိုမ် ဒူပ် ဇဝ် ယေဆူ. အန် ယီ ယွတ် နာ ပန်, တဝ်း ဒီ ဂေ,
26 “ဆေ ဒူအီ ဆီ တး ကွယ် ဒူပ် အုဝ်, ဆေ အန် တူ ရွက့် အုဝ် လွှိုမ် ရွက့် အန် ဂုန့် မာ အန်, ဘော အူကတ် အူဝါ အန် ဘော အီဘိုန့် ဂေ ဂွန် အန်, ဆေ အန် မိူဝ် တူ ရွက့် အုဝ် လွှိုမ် ရွက့် အန် အာဆာက် အန်, အန် တူ ပွိုန် ဒီ ဘဲန် ဒီဘဲ အုဝ်.
27 ဘေ လုဝ် ဘ့လေး နဝ်း ဘေ တဝ်း, ‘ဆေ အုဝ် ဒီ ဘော လုဝ် ယမ်, အုဝ် ယီ ဒီ ဒူပ် အန် ဇဝ် ဆေဆေ.’ အာဆေ တူ ဘ့လေး နဝ်း အန် ပါယ် တီ, အန် တူ ပွိုန် ဒီ ဘဲန် ဒီဘဲ အုဝ်.
28 ဘော ဘေ, ဆေ န့ မိုဝ်း ဒူအီ ကာတဲ ဘေ, အီ ဆီ ဘူင် ကာစှူင့် စာ ဒူင် ဒီ ဘ်ု မာန် အန်, ခါ အာတ့် အန် လုဝ် ဇေန့်ဇာ, လုဝ် ဘက် ခဲ့ မှဝ် အန် ဒီ တူတ့်, တဲး အန် နပ်, ယုဝ် ရွိုန် အန် ဒီ ဂ့လိုမ်, ယုဝ် အန် ပဲ ဒီ ဘူင် ဟွတ့် ကာစှူင့် တွိုန်.
29 ဆေ အန် တူ ဘူင် ပါယ် တီ ဒီ အာတ့်, အန် ဟီ ဟွတ့် ဆမ် စေန့် ရွင့်, ဆေ အန် ယီ တူ ပဲ ဒီ တဲး န့ ဟွတ့် တူတ့်, ဂေ အီ ယိုဝ် လွင် အန် တီ, ဂေ ဒီ ကာညး အန်.
30 ဂေ ဒီ တဝ်း, ‘ဒူအီ တီ ဟဲ့ စုး ဒီ ဆမ် ကာစှူင့်, ယီ တူ ပဲ ဒီ ဘူင် တဲး န့ ကော ဟွတ့်.’
31 ဆေ န့ ဘော မုး ခုန်ဒီခမ်, ဆေ အန် ဆီ လေး ဟာဝ် ကာဂုဝ်း ဒီ ခုန်ဒီခမ် ပေါ အူ ကာဒင်, ခုန်ဒီခမ် တီ, အန် ဒီ ဘော တိး ဒါ ဆိုက် အန် ဒီ အာတ့်. အန် ဒီ ဇေန့်ဇာ, ယုဝ် အန် လုဝ် ဒါ ဆိုက် အန် အာ မှိုန့် ဆေ အူ မှိုန့် တူ ဂ့လိုမ်, တဲး အန် ပဲ ရန်ဆူ အန်.
32 ဆေ အန် ယီ ယုဝ် ဒါ ဆိုက် အန် တူ ပဲ ရန်ဆူ, အန် ဒီ ဘော တိုယ် အာမူ အာမာတ် အန်, တဲး ဂေ ဟာဝ် ဇမ် ဒူင် ကွယ် ရန်ဆူ အန်, ဒေါ ဆီ ကွယ် ကာတူင့် အန်. တဲး ဂေ လာယ် ကာလာင်, မှာန့်, တဲး ဂေ လာယ် ဘဲန် ဂိုက်.
33 န့ ဘော ပါယ် တီ. ဆေ ဘေ တူ ဝဲန် တူတ့် ဒွန် မျုဝ် ခဲ့ ပီ မိုဝ်း ဘေ, ဘေ တူ ပွိုန် ဒီ ဘဲန် ဒီဘဲ အုဝ်.”
34 ဇဝ် ယေဆူ ဟဲ့ ဟွတ့် ကာလာင် ပါယ် တီ, အန် ဝီ တဝ်း, “ဆေ ဆယ့် ဟဲ့ ဆွင့်, န့ ဘွတ်. ဆေ ယီ ဟြာယ် ဆွင့် ဆယ့်, မာဆေ ပီ ဒီ ဟပ် ဘေ, တဲး ဆယ့် ဝီ ဆွင့်.း
35 ဆယ့် တီ, အာဝ် ပွိုန် ဘူင် မာဆေ. အာဝ် ပွိုန် ဘြတ် ခဲင် မာန်, အာဝ် ပွိုန် ဘဲန် ဖုန်. လုဝ် ဝဲန် တူတ့်. အာဆေ မိုဝ်း ဟျုဝ့် တဲး အန် ထူမ်, တဲး န့ ကော လိုဝ်း.” ဇဝ် ယေဆူ ဟဲ့ မာနုဝ် ဂေ ဒူအီ ကိူန် ပါယ် တီ.

LUK 15
1 ဝါယ် အန် တီ ဂေ ဒူအီ ဂဲပ် ရွိုန် စိုင် ဘော ဂေ ဒူအီ မိုဝ်း မှာပ် ဒွန် မျုဝ်, ဂေ ဒွန် အီ ဟဲ့ တး ဇမ် ဒူင် ကွယ် ဇဝ် ယေဆူ. ဂေ တဝ်း ဒီ ထူမ် ဂြုဝ်း ပီ ကာလာင် အန်.
2 ဂေ ဖိုင် ဖာရီဆဲ ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ တူ အိုင် ဒူအီ ဇိုဝ် တီ တး. ဂေ ကာလာင် လွင် ဇဝ် ယေဆူ တဝ်း, “မှဝ် န့ ပါယ် ပီ ရွုး ဒူအီ နီ ဂေ ဒူအီ အီ မိုဝ်း မှာပ်.း မှဝ် န့ ပါယ် ပီ ဟူမ် ရိုမ် အန် ဒူပ် ဂေ.း”
3 ပန် တီ ဇဝ် ယေဆူ ဝီ ကာလာင် အူဖာမာ ဒီ ဂေ. အန် တဝ်း,
4 “ဆေ န့ မိုဝ်း ဒူအီ အူ ဝီ ကာတဲ ဘေ, ဆေ အန် မိုဝ်း မာဘူ အူ မာယဝ်း ဒုဝ်, ဆေ ယီ မိုဝ်း အူ ဒုဝ် အီ ဟဲ့ ဘျုဝ်း, ဒါ အီ ဟျီင် မာဘူ တီ ဒီ ဘော ဘ့လေး အုန် မာဘူ ဒိမ် ဂိုဝ် ဒီ ဒိမ် ဒုဝ် တွိုန် ခဲင် မာန်, ဝီ ဟာဝ် ဟြေတ့် အူ ဒုဝ် အီ ဟဲ့ ဘျုဝ်း တွိုန်, တဲး အန် ကော ဝီ ကာဒုး.
5 ဒူအီ တီ, ဒေါ ဝီ ယိုဝ် အန် မာဘူ အီ ဟဲ့ ဘျုဝ်း, အန် ဘော ခူယ် ကာဆဝ်. ဟဲ့ ဟွတ့်, အန် ဒီ ဘော ပုဝ် မာဘူ တီ ဒဲင် ယ အန်, ဝီ ဝေန့် ဒီ ကာင် အန်.
6 အန် ဟဲ့ ဟွတ့် ဇမ် ကာင် အန်, အန် ဒီ ဘော ဒဲ့ အီ ဟဝ်, အီ မုး ဂိုက် အန်, တဲး ဂေ ဘောကာဂ့လျီတ် တး. အန် ဒီ ဝီ တဝ်း ဒီ ဂေ, ‘တဲး ဘော ဘေ ဒါခိုယ် ပီ အုဝ် ဟဲ့ ဒါခိုယ်. အုဝ် ဟဲ့ ဝီ ကာဒုး မာဘူ အီ ဘျုဝ်း တွိုန်.’
7 အုဝ် တဝ်း ဒီ ဘေ, န့ ဘော ပါယ် တီ ခဲင် မိူင် ဂါင်ဟြာဝ်. ဆေ န့ မိုဝ်း ဒူအီ ဒိမ် ဂိုဝ် ဒီ ဒိမ် ဝီ ဒဲင် ကာဒါယ်, ဆေ ဂေ မိုဝ်း နဝ်း ဆိူဝ်, နဝ်း မှာန်, ဂေ အီ ကွယ် ဂါင်ဟြာဝ်, ဂေ ဒီ မိုဝ်း နဝ်း ဒါခိုယ် လွင် ဂေ တီ. ဆေ န့ ယီ မိုဝ်း ဒူအီ အူ ဝီ, အီ ဟဲ့ လှုဝ်း မှာပ် အန်, ဝဲန် နဝ်း ဘြိမ် အန်, ဂေ ဒူအီ အီ ကွယ် ခဲင် မိူင် ဂါင်ဟြာဝ်, ဂေ ဒီ မိုဝ်း နဝ်း ဒါခိုယ် လွှိုမ် ဒါခိုယ် ဂေ လွင် ဒူအီ ဒိမ် ဂိုဝ် ဒီ ဒိမ် ဝီ တွိုန်, အီ ဟူ လုဝ် လှုဝ်း မှာပ် ဂေ ဘော ဝဲန် နဝ်း ဘြိမ်.”
8 ဝါယ် အန် တီ ဇဝ် ယေဆူ ဝီ တဝ်း, “အုဝ် တဝ်း ပေါ အူ မျုဝ်. ဆေ န့ မိုဝ်း အီဘိုန့် အူ ဝီ, အီ မိုဝ်း ရွိုန် ဂိုဝ် ဘူင့်, ဆေ အူ ဘူင့် ယီ ဘျုဝ်း, အန် ဘော နပ် ဒီ ပီဒဝ့် ငဝ် အွမ်,aဘိး ကာင်, ဟြေတ့် ဆီချာ, တဲး န့ ကော ဝီ ကာဒုး.
9 ဆေ အန် ဟဲ့ ယိုဝ်, အန် ဝီ ဒဲ့ အီ ဟဝ် ဂေ ဂိုက် အန်, တဲး ဂေ တး ဘောကာဂ့လျီတ်. အန် ဘော တဝ်း ဒီ ဂေ, ‘တဲး ဘေ ဒါခိုယ် ပီ အုဝ် ဟဲ့ ဒါခိုယ်. အုဝ် ဟဲ့ ဝီ ယိုဝ် ရွိုန် ပီ ဘျုဝ်း အုဝ် တွိုန်.’
10 အုဝ် တဝ်း ဒီ ဘေ. ဆေ န့ မိုဝ်း ဒူအီ အူ ဝီ, အီ ဝဲန် မှာပ် အန်, ဝဲန် နဝ်း ဘြိမ် အန်, ဒိုဝ်း နဝ်း ကာမာယ် ပီ ဒွါ ဇဝ်ဖြာ, ဂေ အာမူ အာမာတ် ဇဝ်ဖြာ ဒီ ခူယ် ဒါခိုယ် ခဲင် နဝ်း ဂေ လွင် ဒူအီ ဝီ တီ.”
11 ဟဲ့ ဟွတ့် ပန် တီ ဇဝ် ယေဆူ ဝီ တဝ်း ဒီ ဂေ, “န့ ဟဲ့ ဒွိုမ် မိုဝ်း ဒူအီ အူ ဝီ. အန် မိုဝ်း ဂွန် အီမာယ် အာ ဝီ.
12 ဂွန် ဝီ တျီ့, အန် တဝ်း ဒီ ဂုန့် အန်, ‘အိုယ် ဂုန့်, တဲး မဲ ကာဆာင် ကြုဝ်ကြာမ် မဲ, ဒွါ ဒီ အုဝ် ခဲ့ လုဝ် အုဝ် ပွိုန်.’ ဟဲ့ ဟွတ့် တဝ်း, ဂုန့် အန် ဘော ကာဆာင် တူတ့် ကြုဝ်ကြာမ် အန်, ဒွါ ဒီ ဂွန် အန် ခဲ့ ပီ လုဝ် အန် ပွိုန်.
13 ဝါယ် အန် တီ အာ အူယ် ဆီငဲ, ဂွန် ဝီ တျီ့, အန် ယွင့် မာန် အန်, တဲး ကြုဝ်ကြာမ် အန် ဘောကာဂ့လျီတ် ဘဲန် ရွိုန်. ဟဲ့ ဟွတ့်, အန် လေး ခဲင် ကာင် အန်, ဟာဝ် ဇမ် ခဲင် မိူင် တူင့်, ဇာယ် ဒီရိုဝ် ဒီဒေတ့် ရွိုန် အန်, တဲး န့ ကော တူတ့် ခဲ့ ပီ မိုဝ်း အန်.
14 မျုဝ် ကြုဝ်ကြာမ် အန် ဟဲ့ ဟွတ့် တူတ့် ဒွန် မျုဝ်, န့ ဘော ဇမ် အာခြာဝ် တူ မိုဝ်း ပီ ဒီ ဟူမ် ခဲင် မိူင် တွိုန်. န့ ဘော ညှာပ် ကာဆဝ် ဒီ အန်.
15 အန် ဘော ဟာဝ် မှာန့် ဒီ ဇာင် ဒီ ဒူအီ အူ ဝီ ခဲင် မိူင် တွိုန်. ဒူအီ ဝီ တီ တဲး အန် ဟာဝ် ဘ်ု မာလေတ့် ခဲင် ကာပိုမ်.
16 အန် ဆီ ဟူမ် ကာဆဝ် ပီ ဒီ ဟူမ် ဖိုင် မာလေတ့် တွိုန်, ကွဲ့ တဲး ဝတ့် အန် ဟျီ့. န့ ယီ တူ မိုဝ်း အာဆေ ခ့ဝါင် အန် ဟူမ်.
17 ဝါယ် အန် တီ အန် ဘော လှုဝ်း ကာင် အန်. အန် တဝ်း ခဲင် နဝ်း အန်, ‘ဂေ မှာယ် ဂုန့် အုဝ် ဘဲန် ဝီ ဘဲန် ဝီ, ဂေ တူ တူတ့် ဒီ ဟူမ် ပီ ဒီ ဟူမ် ဂေ. အုဝ် ယီ ကွယ် ဒီ နီ, အုဝ် ဘော ငှါ ဒီ ယမ် ဒီ ကာပြာန့် ပီ ဒီ ဟူမ်.
18 အုဝ် ဒီ ဝေန့် ဒူင် ကွယ် ဂုန့် အုဝ်. အုဝ် ဒီ တဝ်း ဒီ အန်, “အိုယ် ဂုန့် အုဝ်, အုဝ် ဟဲ့ ဘူင် နာ တူ မွှိုမ် ကာဆဝ် ဒီ ဇဝ်ဖြာ. အုဝ် မိူဝ် ဟဲ့ ဘူင် နာ တူ မွှိုမ် ဘော ဒီ မဲ.
19 အာဝ် ဟူ ကာအာပ် မဲ တဝ်း ဂွန် ဒီ အုဝ်. အုဝ် မှာန့်, တဲး မဲ တဲး အုဝ် ဘဲန် မှာယ် မဲ.”’
20 ဝါယ် အန် တီ အန် ဝီ ယိတ့် ဝေန့် ဒူင် ကွယ် ဂုန့် အန်. ဂုန့် အန် ဘော ယိုဝ် ဒေါ ဆီ ကွယ် တူင့် အန်. အန် ဘော ကာဝေ ဂွန် အန် ဘော ကာဘ့လဲပ် ဟာဝ် အူ ဇေန့်, ဟာဝ် ငျီမ် ဂွန် အန်, အုး အန်.
21 ဂွန် အန် တွိုန် တဝ်း, ‘အိုယ် ဂုန့်, အုဝ် ဟဲ့ ဘူင် နာ တူ မွှိုမ် ကာဆဝ် ဒီ ဇဝ်ဖြာ. အုဝ် မိူဝ် ဟဲ့ ဘူင် နာ တူ မွှိုမ် ဘော ဒီ မဲ. အာဝ် ဟူ ကာအာပ် အုဝ် မုး ဂွန် မဲ.’
22 ဂုန့် အန် ယီ စ်ု ဒဲစေန့် အန် တဝ်း, ‘တဲး ဘေ ပီခြန် ဘေ, ဟာဝ် ဒိုဝ်း ဆီတုဝ် အီ စှိတ် လွှိုမ် ဒွန် ဘူင့်, တဲး ဘေ တဲး အန် စှိုပ်. စှိုပ် ဘော ဆီကာနူ ဘော ခူဒိန့် ဒီ အန်.
23 ဟဲ့ ဟွတ့်, တဲး ဘေ ဟာဝ် ဒိုဝ်း ဂွန် မာမက် အာလူင့် ဒီတဲတ်, တဲး ဘေ ငဝ်း. တဲး အေ ဟျီင် အန် ဟူမ်. တဲး အေ ကွယ် ဒါခိုယ် ဘူင် ဘ့လွယ်.
24 ဂွန် အုဝ် နီ, ခါ အာတ့် နူ, န့ ပီ အန် ဟဲ့ ဟွတ့် ယမ်. ဒေါ တီ နီ န့ ပီ အန် ဟဲ့ ဝီ ယိတ့် ဝီ အိမ်. ခါ အာတ့် အန် ဟဲ့ ဘျုဝ်း, ဒေါ တီ နီ, ယေ ဟဲ့ ဝီ ကာဒုး အန်.’ ပန် တီ ဂေ ဒွန် အီ ဘော ဘဲန် နဝ်း ဒါခိုယ်.
25 ဒေါ အန် တီ ဂွန် ဂိန့် ဒါ အီ တီ ဟဲ့ ကွယ် ခဲင် မာန်. ဒေါ ဝေန့် ဇမ် အန် ကာတတ် ကာင်, အန် ယိုဝ် ဟမ် အီ ဘး ဒိင်, က်ု ဂြိုင် ဘော ဂါ ခဲင် ကာင်.
26 အန် ဝီ ဒဲ့ ဒဲစေန့် အန် အူ ဝီ, ဒီမွှတ် အန် လွင် မာဆေ န့ မုး, ပီ ဘူင် ဂေ.
27 ဒဲစေန့် အန် ဝီ တဝ်း ဒီ အန်, ‘ဝါ မဲ ဟဲ့ ဝီ တး. ဂုန့် မဲ ဟဲ့ ငဝ်း ဂွန် မာမက် အာလူင့် ဒီတဲတ်. ခုဝ်, နဝ်း အန် ဒါခိုယ် ကူပ် ဟဲ့ ဝီ တး ဂွန် အန် ဘော ဟဲ့ ခ ဂျာမ်ဆာ.’
28 ပန် တီ အီကတ် အန် တွိုန် ဘော ရူ ခဲင် နဝ်း. အန် တူ ဝီ လိုပ် ခဲင် ကာင်. ဂုန့် အန် ဘော လေး ဒဲ့ အန် လိုပ်.
29 အန် ယီ တဝ်း ဒီ ဂုန့် အန်, ‘တဲး မဲ ထူမ် ဂြုဝ်း အုဝ်. ဟဲ့ လှေန့်, အုဝ် ဟဲ့ ဘူင် ဂါန် မဲ. န့ တူ ဒွိုမ် မိုဝ်း ဒေါ တူ ထူမ် ဒူပ် အုဝ် ပီ တဝ်း ပီ စ်ု မဲ အုဝ် ဘူင်. မဲ ယီ တူ ဒွိုမ် ဒွါ ဂွန် မာပဲ ဒီ အုဝ်, တဲး အုဝ် ပွိုန် ဒီ ဘာင် ဂိုက် အုဝ်, ဟူမ် ရိုမ်, ကွယ် ဒါခိုယ်.
30 ဂွန် မဲ တီ, အီ ဟဲ့ ဟွတ့် ဝဲန် ကြုဝ်ကြာမ် မဲ, ဟဲ့ စှိုမ် တူတ့် ဒီ ယာ မာလမ်, အန် ယီ ဟဲ့ ဝီ တး ဇမ် ဒီ နီ, ဟဲ့ ဟွတ့်, မဲ ဟဲ့ ငဝ်း ဂွန် မာမက် အာလူင့် ဒီတဲတ် အာဒါ အန်.’
31 ဂုန့် အန် ဝီ တဝ်း ဒီ အန်, ‘အိုယ် ဂွန် အုဝ်, မဲ ဟဲ့ ကွယ် ရိုမ် ဒူပ် အုဝ် ဆေဆေ. ခဲ့ ပီ မိုဝ်း အုဝ် ကြုဝ်ကြာမ် တူတ့် ဒွန် မျုဝ်, န့ မုး ဘော ကြုဝ်ကြာမ် မဲ.
32 ဒေါ တီ နီ အေ ဒွန် အီ ယီ ဟဲ့ လုဝ် ဘဲန် နဝ်း ဒါခိုယ်. ခုဝ်, ဝါ မဲ ဟဲ့ ပီ အန် ဟဲ့ ယမ်. ဒေါ တီ နီ န့ ပီ အန် ဟဲ့ ဝီ ယိတ့် ဝီ အိမ်. ခါ အာတ့် အန် ဟဲ့ ဘျုဝ်း. ဒေါ တီ နီ အေ ဟဲ့ ဝီ ကာဒုး အန်.’ ဂုန့် အန် တဝ်း ပါယ် တီ ဒီ ဂွန် အန်.”

LUK 16
1 ဇဝ် ယေဆူ ဝီ တဝ်း ဒီ ဒီဘဲ အန်, “န့ ဟဲ့ ဒွိုမ် မိုဝ်း ဒူအီ ခြမ် အူ ဝီ. အန် မိုဝ်း ဒဲစေန့် အူ ဝီ, အီ အိုပ် တူတ့် ကြုဝ်ကြာမ် အန်. ဒူအီ ခြမ် တွိုန် ဘော ယိုဝ် အီ ဟဝ် ကာလာင် လွင် ဒဲစေန့် အန် တီ. ဂေ တဝ်း, အန် တူ ဘ်ု ဆီချာ ရွိုန် ဒါ ကာညာ အန်.
2 ဒါ ကာညာ ဘော ဒဲ့ ဒဲစေန့် အန်, ဒီမွှတ် အန် တဝ်း, ‘အုဝ် ယိုဝ် အီ တူ မွှိုမ် ဘဲန် မျုဝ် ဘဲန် မျုဝ် လွင် ပီ ဘူင် မဲ. မဲ အာဝ် ဟူ ပွိုန် ဘူင် ဂါန် အုဝ်. တဲး မဲ ဘျ ဘပ် ဇာရာင် ပီ ဒဲမ် အုန် မဲ ဒွန် မျုဝ်, တဲး အုဝ် နပ်.’
3 အန် ဟဲ့ ဟွတ့် တဝ်း ပါယ် တီ, ဒဲစေန့် တွိုန် တဝ်း ခဲင် နဝ်း အန်, ‘ဒါ ကာညာ အုဝ် ဟဲ့ တဝ်း ဒီ ဝဲန် အုဝ်, ကွဲ့ ဟူ တဲး အုဝ် ဘူင် ဂါန် အန်. မာဆေ ပီ ဒီ ဘူင် အုဝ်.း လုဝ့် မာန်, အုဝ် တူ ခမ် ဒီ ဘူင်. အုဝ် တူ မိုဝ်း ပ့လူမ်. မှာန့် ဒီ ဟူမ် ဒီ အီ ဟဝ်, အုဝ် ဆာယ် အီ. အာဝ် ကာအာပ် အုဝ် ဘူင်.
4 အိုဝ်, အုဝ် ဟဲ့ နပ် ပီ ဒီ ဘူင် အုဝ်. အုဝ် ဒီ ဘူင် ပါယ် နီ. ဆေ အုဝ် အာဝ် ဟူ ပွိုန် ဘူင် ဂါန် အုဝ် နီ, န့ ဒီ မိုဝ်း ဒူအီ ဒီ ဘာင် အုဝ် တဲး အုဝ် ကွယ် ခဲင် ကာင် ဂေ.’
5 ဟဲ့ ဟွတ့် ပန် တီ ဒူအီ တွိုန် ဘာင် ဂေ ဒူအီ ဒွန် ဝီ အီ ကာရဝ်း ဒီ ဒါ ကာညာ အန်. အန် တဝ်း ဒီ အူ ဝီ, ‘ခဲ့ မှဝ် မဲ မိုဝ်း ဒီ ကာရဝ်း.း ခဲ့ မှဝ် မဲ ဒီ လုဝ် ဝီ ဒွါ ဒီ ဒါ ကာညာ အုဝ်.း’ အန် ဟဲ့ ဟွတ့် တဝ်း ပါယ် တီ,
6 ဒူအီ တွိုန် ဝီ တဝ်း ဒီ အန်, ‘အုဝ် ကာရဝ်း နာမန် အူ မာယဝ်း ပုင်.’ ဒဲစေန့် တွိုန် ဝီ တဝ်း, ‘နီ, ဒိုဝ်း ဘပ် ပီ ဒဲမ် အုန် ခဲ့ ပီ ကာရဝ်း မဲ. တဲး မဲ တုတ့် ဒီ နီ, တဲး မဲ ဝီ ဒဲမ် ဟဲ ဟဲ, ဘျွင် တဲး န့ ဘဲန် ဖန် ဂိုဝ် ပုင်.’
7 ဟဲ့ ဟွတ့်, အန် ဝီ တဝ်း ဒီ ဒူအီ ပေါ အူ ဝီ, ‘မဲ လဲ့.း ခဲ့ မှဝ် မဲ ဟဲ့ ကာရဝ်း ဒီ ဒါ ကာညာ အုဝ်.း’ ဒူအီ တွိုန် ဝီ တဝ်း ဒီ အန်, ‘အုဝ် ကာရဝ်း ဒီဂါဝ် အူ မာယဝ်း ဘ့လဲ.’ ဒဲစေန့် တွိုန် ဝီ တဝ်း, ‘နီ, ဘပ် ပီ ဒဲမ် အုန် ပီ ကာရဝ်း မဲ. တဲး မဲ ဘျွင် ဘဲန် ဒါ ဂိုဝ် ဘ့လဲ.’
8 ပန် တီ ဒါ ကာညာ အန် ဝီ အိူပ် ဒဲစေန့် အန် တွိုန်. ခုဝ်, အန် ပီ ဆ ဘူင် နာ မှာန်, အန် ယီ ဟဲ့ လွှက့် ကာဆဝ်. ဂေ ဒူအီ အီ တူ ဒူပ် ဇဝ်ဖြာ, ဒေါ ဘူင် ဂေ ဂါန် ဂေ, ဂေ နပ် ဒီ လာယ် ပီလွှက့် လွှိုမ် ဂေ ဒူအီ အီ ကွယ် ဘ့လာက် မိုဝ်း ဘ့လာင် ဇဝ်ဖြာ.
9 ခုဝ် အန် တီ အုဝ် ယီ တဝ်း ဒီ ဘေ, တဲး ဘေ ကာဆာင် ကြုဝ်ကြာမ် ဘေ, တဲး ဘေ ပွိုန် ဂိုက် ကိူန်. ဆေ ကြုဝ်ကြာမ် ဘေ ဒဲင် ကာဒါယ် နီ ဟဲ့ တူတ့်, ဇဝ်ဖြာ ယီ ဒီ ရွုး ဘေ, တဲး ဘေ ကွယ် ခဲင် ကာင် အန်, အီ မန် ဆီချာ ဆေဆေ.
10 အာဆေ ကာဆိူဝ် ဒီ ဘူင် ဂါန် အီ အာရေ တူ တာင်, အန် ဒီ ဘော ကာဆိူဝ် ဒီ ဘူင် ဂါန် အီ အာရေ တာင်. အာဆေ ယီ တူ ကာဆိူဝ် ဒီ ဘူင် ဂါန် အီ အာရေ တူ တာင်, အန် မိူဝ် တူ ပဲ ဒီ ဘူင် ကာဆိူဝ် ဂါန် အီ အာရေ တာင်.
11 ဘော ဘေ, ဆေ ဘေ တူ နပ် ဒီ လိုမ်လာ ဆီချာ ကြုဝ်ကြာမ် ဘေ, ဘော ဇဝ်ဖြာ တူ အာပ် ကြုဝ်ကြာမ် အန် ဒီ ဘေ အီ တူ ပွိုန် စှိုမ်, တူ ပွိုန် ဟြာယ်.
12 ဆေ ဘေ တူ ကာဆိူဝ် ဒီ လိုမ်လာ ကြုဝ်ကြာမ် ဒူအီ ဟဝ်, န့ တူ မိုဝ်း အာဆေ အီ ယ ဒွါ ကြုဝ်ကြာမ် အန် ဒီ ဘေ.
13 အာဝ် မိုဝ်း ဒူအီ အီ ပွိုန် ဘဲန် မှာယ် ဒါ ကာညာ အာ ဝီ. ဆေ အန် ရွက့် အူ ဝီ, အန် ဒီ ဝီ ဇွင့် ပေါ အူ ဝီ. ဆေ အန် ဘော ထူမ် ဂြုဝ်း အူ ဝီ, အန် တူ ဝီ ရုဝ်ဆေ ပေါ အူ ဝီ. ပါယ် တီ, ဘော ဘေ, ဘေ တူ ပွိုန် ဒူပ် ဆီချာ ဇဝ်ဖြာ ဘော ဘူင် ဘဲန် မျုဝ် ဘဲန် မျုဝ် တဲး ဘေ ပွိုန် ကိူန် ရွိုန်.” ဇဝ် ယေဆူ ဟဲ့ မာနုဝ် ပါယ် တီ.
14 ဂေ ဖိုင် ဖာရီဆဲ, ဂေ ယီ မုး ဒူအီ အီ ရွက့် ရွိုန်. ဒေါ ထူမ် ဂေ ဒွန် မျုဝ် ပီ မာနုဝ် ဇဝ် ယေဆူ, ဂေ ကာညး ဇဝ် ယေဆူ.
15 ဇဝ် ယေဆူ ဝီ တဝ်း ဒီ ဂေ, “ဘေ နပ် ဒီ ကာလာင် တဲး ဂေ ဒူအီ ဟဝ် ထာင် ဘေ ဟဲ့ မွှိုမ် ဟဲ့ ဘွတ်. ဇဝ်ဖြာ ယီ နပ် နဝ်း ဘေ. ဆေ ဒွန် အီ ဒဲင် ကာဒါယ် တဝ်း, မျုဝ် နီ မျုဝ် နီ ဟဲ့ မွှိုမ်, ဟဲ့ ဘွတ်, ဇဝ်ဖြာ ယီ တဝ်း, အာဝ် မုး, အာဝ် မွှိုမ်. န့ မွှိုမ် ကာအိး ဒီ ငါယ် အန်.
16 အူ ဆိန့် ဒေါ ဂုဝ် အန် ကော ဇမ် စုဝ် ဒါ ဆာရာ အာယောဟာန် အီ စိုပ် ဒူအီ ခဲင် အိုမ်, ဒူအီ ဟဲ့ ပွိုန် ဒီ ထူမ် ဒါရာ ပီ ဒွါ ဇဝ်ဖြာ ဘော ဒါရာ ပီ ဒဲမ် ဂေ ဒူအီ အီ ဘျာန် ဂြုဝ်း ဇဝ်ဖြာ. ဝီ စုး ဆိန့် စုဝ် အာယောဟာန် တီ, ဒူအီ ဝီ ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, ဘော လွင် မိူင် ပီ အိုပ် ဇဝ်ဖြာ. ဂေ ဒူအီ အီ ထူမ် လွင် အန် တီ, ဂေ ကိူန် ဘော လာယ် ကာဖာတ်, လာယ် ကာဆျီ့ ဒီ လိုပ် ခဲင် မိူင် တီ.
17 ဆေ ကာဒါယ် ဘော ဂါင်ဟြာဝ် ဒီ ဘော ဟြာယ်, ဒါရာ ဇဝ်ဖြာ တူ ဟြာယ် ဒေါ မှဝ်. ဆိး ဒီတဲတ် အီ ဒိုက် ဒီ ဒုဝ် ထမ် အူ ဒုဝ် ခဲင် ဘပ် ဒါရာ ဇဝ်ဖြာ မိူဝ် တူ ဟြာယ် ဒေါ မှဝ်.
18 ဆေ ဒူအီ ဝဲန် အီဘိုန့် အန်, ဝီ ဒိုဝ်း အီဘိုန့် ကာမာယ်, ဒူအီ တွိုန် မိုဝ်း မှာပ် လုတ့် အီဘိုန့်. ဒူအီ အီ ဒိုဝ်း အီဘိုန့် အီ ဟဲ့ ဟွတ့် ခတ် ဒီ အီ ဟဝ်, ဘော အန် ဟဲ့ ဘူင် မှာပ် လုတ့် အီဘိုန့် အီ.”
19 ဝါယ် အန် တီ ဇဝ် ယေဆူ ဝီ တဝ်း, “န့ ဟဲ့ ဒွိုမ် မိုဝ်း ဒူအီ ခြမ် အူ ဝီ, အန် စှိုပ် ဆေဆေ ခြိုင် အီ ရေန့် အီ ကာလှဲ ပီ စှိုပ် ခုန်ဒီခမ်. ဒွန် ဆီငဲ အန် ဘော ဟူမ် ဖဲ ဟူမ် ဆီငဲး, ကွယ် ဒါခိုယ်, တူ အေတ့် မာဆေ.
20 န့ ဘော မိုဝ်း ဒူအီ ဂိန် အူ ဝီ. အန် စိူဝ် အာလာဇာရုတ်. အန် မိုဝ်း ဒိမ် ဘော ဒုဝ်. ဂေ ဒူအီ ဟဝ် ဟဲ့ တး ဘ့လေး အုန် အန်, တဲး အန် ကွယ် ကာတတ် မာလုဝ်း ကာင် ဒူအီ ခြမ် တွိုန်.
21 ဒူအီ ဂိန် တီ ဘ်ု ဒီ ဟူမ် ဘူမ် အီ ကာလူယ် ခဲင် ကာင် ဒူအီ ခြမ်. န့ ဘော မိုဝ်း မာဆုဝ် တး လျီ့ ဒိမ် အန်.
22 ဟဲ့ ဟွတ့် ပန် တီ ဒူအီ ဂိန် တွိုန် ဘော ယမ်. ဂေ အာမူ အာမာတ် ဇဝ်ဖြာ တး ဒိုဝ်း အန်, တဲး အန် ကွယ် ရိုမ် ဒူပ် ဒါ အာဘြာဟမ် တွိုန်. ဝါယ် အန် တီ ဘော ဒူအီ ခြမ် ဟဲ့ ဝီ ယမ်. ဂေ ဘော ဒိပ် ဒုဝ် အန် ခဲင် ဘာရေဝ်.
23 ဒေါ ကွယ် ဒူအီ ခြမ် ခဲင် မိူင် မာရာန, ဒေါ ခမ် အန် ဒုက် ဘဲန် မျုဝ် ဘဲန် မျုဝ်, အန် ဘော ဆာကိုဝ်း ယွတ် ဒါ အာဘြာဟမ် နာ ကာတူင့်. ဘော အာလာဇာရုတ် ကွယ် ခူပ် အာဘြာဟမ်.
24 အန် ဝီ ဒတ် တာင် တဝ်း, ‘အိုယ် ဒါ အာဘြာဟမ်, တဲး မဲ ကာဝေ အုဝ်. အုဝ် မှာန့်, တဲး မဲ တဲး အာလာဇာရုတ် တး ဒူင် ကွယ် အုဝ် နီ, တဲး အန် စိုပ် ကာနူ အန် ခဲင် အိုမ်, တဲး အန် ဇုတ် ဒီ ဆီဒ အုဝ်, တဲး န့ ဂျီတ် ဒီ အုဝ် အီ စဲက်. အုဝ် ဟဲ့ ဒုက် ကာဆဝ် ခဲင် ငဝ် နီ.’
25 ဒါ အာဘြာဟမ် ဝီ တဝ်း, ‘အိုယ် လှာန်, မဲ လုဝ် လှုဝ်း, ဒေါ ကွယ် မဲ ဒဲင် ကာဒါယ်, မဲ ဟဲ့ ပွိုန် တူတ့် နာ မွှိုမ် ဒွန် မျုဝ်. အာလာဇာရုတ် ယီ ဟဲ့ ပွိုန် အီ တူ မွှိုမ် ဒွန် မျုဝ် ဒေါ ကွယ် အန် ဒဲင် ကာဒါယ်. ဒေါ တီ နီ, အာလာဇာရုတ် ဟဲ့ ပွိုန် ကွယ် ဒါခိုယ် ဒူင် ကွယ် အုဝ် နီ. မဲ ယီ လုဝ် ခမ် ဒုက်.
26 ဒဲင် တီ, န့ မိုဝ်း ကာဒဝ် ဟူလဝ် အီ လိုက် ကာတဲ အေ နီ. ဆေ ဒူအီ ဆီ ကာလုဝ်း ဒူင် နီ, ဟာဝ် ဇမ် ဒူင် ကွယ် မဲ, အာဝ် ပွိုန်. ဆေ န့ ဘော မိုဝ်း ဒူအီ ကွယ် ဘ့လာက် ဘေ, ဆေ ဂေ ဆီ တး ဇမ် ဒူင် နီ, ဘော ဂေ တူ ပွိုန် ဒီ တး ဇမ်.’
27 အန် ဟဲ့ ဟွတ့် ကာလာင် ပါယ် တီ, ဒူအီ ခြမ် တွိုန် ဝီ တဝ်း, ‘အိုယ် ဒါ အာဘြာဟမ်, ဒါ ယေ, ဆေ န့ ပါယ် တီ, အုဝ် မှာန့်, တဲး အာလာဇာရုတ် ဝေန့် ဒီ ကာင် ဂုန့် အုဝ်.
28 အုဝ် ဆီ မိုဝ်း အူကတ် အူဝါ အုဝ် ဖန် ဝီ. တဲး အာလာဇာရုတ် ကာလာင် ဒီ ဂေ, တဲး ဂေ ဆာဒိက်, ကွဲ့ တဲး ဘော ဂေ တး ဇမ် ဒူင် ကွယ် အုဝ် နီ. ဒီ နီ မိုဝ်း မီ ဆဝ် ဂေ ဒုက် ဘဲန် မျုဝ် ဘဲန် မျုဝ် ပီ လုဝ် အီ ခမ်.’
29 ဒါ အာဘြာဟမ် ဝီ တဝ်း, ‘ဂေ အူကတ် အူဝါ မဲ, ဂေ ဟဲ့ မိုဝ်း ဘပ် ဇဝ်ဖြာ ပီ ဒဲမ် အုန် ဒါ အာမုဝ်ဆဲ တွိုန်. ဂေ ဟဲ့ မိုဝ်း ဘော ဘပ် ဇဝ်ဖြာ ပီ ဒဲမ် အုန် ဂေ ဒူအီ အီ ဘျာန် ဂြုဝ်း ဇဝ်ဖြာ. တဲး ဂေ အူကတ် အူဝါ မဲ တီ ထူမ် ပီ ဒဲမ် အုန် ခဲင် ဘပ် ဇဝ်ဖြာ.’
30 ဒူအီ ခြမ် ဝီ တဝ်း, ‘အိုယ် ဒါ အာဘြာဟမ်, ဒါ အုဝ်, န့ တူ ဘဲန် ပါယ် တီ. ဆေ မိုဝ်း ဒူအီ ဟဲ့ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ်, ဆေ အန် ဒီ တး ဇမ် ဒူင် ကွယ် ဂေ, ဂေ ဒီ ဘော နပ် ဒီ ဝဲန် နဝ်း ဘြိမ် ဘော ဒိုဝ်း နဝ်း ကာမာယ်.’
31 ဒါ အာဘြာဟမ် ယီ တဝ်း, ‘ဆေ ဂေ တူ ဆီ ထူမ် ဂြုဝ်း ပီ ဒဲမ် အုန် ဒါ အာမုဝ်ဆဲ ဘော ဂေ ဒူအီ အီ ဘျာန် ဂြုဝ်း ဇဝ်ဖြာ, ဘော အီ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ်, ဂေ ဒီ ဝဲန် ဘော အန်, တူ ထူမ် ဂြုဝ်း အန်.’” ဇဝ် ယေဆူ မာနုဝ် ဂေ ဒူအီ ကိူန် ပါယ် တီ.

LUK 17
1 ဇဝ် ယေဆူ ဝီ တဝ်း ဒီ ဂေ ဒီဘဲ အန်, “ဆေဆေ န့ ဒီ မိုဝ်း ဘဲန် မျုဝ် ဘဲန် မျုဝ်, အီ တဲး ဒူအီ ဘူင် နာ တူ မွှိုမ်. န့ ယီ မုး ဒူအီ အီ ကာဆုး ဒူအီ ဘူင် နာ တူ မွှိုမ်, အန် ဒီ ဇမ် ဒုက် တာင်.
2 ဆေ န့ မိုဝ်း ဒူအီ အူ ဝီ, ဘူင် တဲး ဂွန် ဒီတဲတ် အူ ဝီ ဘူင် နာ တူ မွှိုမ်, ဆေ အီ ဟဝ် ဒိုဝ်း မာဝ် ပီ ကြိတ် အီ ခါမုန် အူ ဘူင့်, ပက် ဟွယ် ဒီ မဲင် အန်, ဘျွာ အန် ခဲင် အိုမ် လိုက်, ဟဲ့ နပ်, န့ တူ မွှိုမ် ဒီ အန်. ဆေ အီ ဘူင် ပါယ် တီ, န့ ယီ မွှိုမ် လွှိုမ် တဲး အန် ပွိုန် ဒီ ဒွါ ဒုက် ဒီ ဂွန် တွိုန်.
3 ဘေ လုဝ် ဆာဒိက်. ဆေ ဘီနွင် ဘေ ဘူင် မှာပ်, ဘေ လုဝ် မာနုဝ် အန်. ဆေ အန် ကာပ့လုတ် နဝ်း, ဘော ဘေ လုဝ် ဘ့လွာ့ ဝဲန် မှာပ် အန်.
4 ဆေ အန် ယီ ဘူင် မှာပ် ဒီ မဲ အူ ဆီငဲ ဘူ ဇေန့်, ဆေ အန် ဘော တး ဇမ် ဒူင် ကွယ် မဲ ပေါ ဘူ ဇေန့် တဝ်း ဒီ မဲ, ‘အုဝ် ဟဲ့ ကာပ့လုတ် နဝ်း,’ တဲး မဲ ဘော ဘ့လွာ့ ဝဲန် မှာပ် အန်.”
5 ဂေ ဒီဘဲ ဇဝ် ယေဆူ တဝ်း ဒီ အန်, “ယေ မှာန့်, တဲး မဲ ဇဝ် စွယ် ယေ တဲး ယေ ညှိုမ် ဆီချာ လွှိုမ် ခါ အာတ့်.”
6 ဇဝ် ယေဆူ တဝ်း ဒီ ဂေ, “ဆေ နဝ်း ညှိုမ် ဘေ ဘော ဒါန် ကာအာင် ဒဝ် ဆျီမ် အူ ဂဝ်, ဘေ ဒီ ဘော ပွိုန် တဝ်း ဒီ ဟေ ကာပျြီး နီ, ‘တဲး မဲ လေး ခဲင် ကာဒါယ် တီ, ဝီ ဟာဝ် ကွယ် ခဲင် အိုမ် ဒိုင်,’ ဆေ မဲ တဝ်း ပါယ် တီ, ဟေ တီ ဒီ ထူမ် ဒူပ် ပီ တဝ်း မဲ.
7-10 ဆေ ဒဲစေန့် ဘူင် ဂါန် ပီ စ်ု ဒါ ကာညာ အန် ဘူင်, ဘေ ထာင် ဒါ ကာညာ အန် ဒီ ဝီ တဝ်း ‘ဂုင် တာင်’ ဒီ ဒဲစေန့် အန်.း အာဝ် မုး ပါယ် တီ. န့ မုး ဂါန် ပီ လုဝ် ဘူင် အန်. ဆေ ဘေ ဟဲ့ ဟာဝ် ထဲ နာ ဘော ဟာဝ် ဘ်ု မာဘူ ဘေ, ဆေ ဘေ ဟဲ့ ဝေန့် ဇမ် ခဲင် ကာင်, အာဝ် မိုဝ်း အာဆေ ကာတဲ ဘေ အီ ဒီ တဝ်း ဒီ ဒဲစေန့် အန်, ‘တဲး မဲ တး အူ ဇေန့်, တး တုတ့် ဒီ နီ, ဟူမ် ဘူမ် မဲ.’ ဘေ ယီ နပ် ဒီ တဝ်း ဒီ ဒဲစေန့် ဘေ, ‘တဲး မဲ စွိုမ် ဘူမ်, ဒင် ဟာပ် အာဒါ အုဝ်. ဟဲ့ ဟွတ့်, တဲး မဲ ဝီ ကာပ့လုတ် ခြိုင် မဲ, အဝ်း ဘူမ် ဂေ ဟာပ်, ဒွါ ဒီ အုဝ် ဒီ အာတ့်. ဆေ မဲ ဟဲ့ ဟွတ့် ဘူင် တူတ့် ဒွန် မျုဝ်, ဘော မဲ ဟဲ့ ပွိုန် ဒီ ဟူမ် ဘူမ် မဲ.’ ပါယ် တီ ဒွန် အီ နပ် ဒီ ဘူင်. ဘော ဘေ လုဝ် ဘ့လေး နဝ်း ဘေ ပါယ် တီ. ဘေ ဟီ ဟွတ့် ဘူင် ဒွန် မျုဝ် ပီ စ်ု ဇဝ်ဖြာ ဘေ ဘူင်, ဘေ လုဝ် တဝ်း, ‘အုဝ် မုး ဒဲစေန့် အာဝ် အး. အုဝ် ဟဲ့ ဘူင် ဂါန် ခဲ့ ပီ လုဝ် အုဝ် ဘူင်.’”
11 အူ ဆီငဲ, ဒေါ ဟာဝ် ဇဝ် ယေဆူ ဒူပ် န့တေန့် ဟုဝ့် မိူင် ယေရူဆာလဲမ်, အန် ဘော ပွုန် ဟာဝ် ကာတဲ အိူင် ဆာမာရီ ဂါယ် အိူင် ဂါလီလေ.
12 ဝါယ် ဟဲ့ လိုပ် အန် ခဲင် မိူင် အူ မိူင်, အန် ကာတုန့် ဒူအီ အီ မိုဝ်း ဆဝ် ဒုတ်a ဂိုဝ် ဝီ. ဂေ ဒူအီ တွိုန်, ဒေါ ဆီ ကွယ် ကာတူင့် ဂေ ဒီ အန်, ဂေ ဟဲ့ ယိုဝ် အန်.
13 ဂေ ဘော ဒတ် တာင် တဝ်း, “အိုယ် ဇဝ် ယေဆူ, အိုယ် မဲ ဇဝ်, ယေ မှာန့်, တဲး မဲ ကာဝေ ယေ.”
14 ဇဝ် ယေဆူ ဟဲ့ ယိုဝ် ဂြုဝ်း ဂေ, အန် တဝ်း ဒီ ဂေ, “ဘေ လုဝ် ဟာဝ် ဇမ် ဒူင် ကွယ် ဒူအီ အီ လှူ ဒီ ဇဝ်ဖြာ, တဲး အန် ယွတ် ဘေ,” အန် ဟဲ့ ဟွတ့် တဝ်း ပါယ် တီ, ဂေ ဟာဝ် အူ ဇေန့်. ဒေါ ဟာဝ် ဂေ ဒူပ် န့တေန့်, ဆဝ် ဒုတ် ဂေ ဘော ဟြာယ် အူ ဇေန့်.
15 န့ ယီ မိုဝ်း ဒူအီ အူ ဝီ, ဒေါ ယိုဝ် အန်, ဆဝ် အန် ဟဲ့ ဟြာယ်, အန် ဘော ဝီ ဝေန့်, ဘော အိူပ် ဇဝ်ဖြာ ကာလာင် ဂြုဝ်း တာင်.
16 အန် ဘော ခြိုပ်ခြဝ် ဒီ အာတ့် ဇဝ် ယေဆူ, ကာလာင် ဂုင် ဒါင် ဒီ အန်. ဒူအီ တွိုန် ယီ မုး ဒူအီ အာမျုဝ် ဆာမာရီ.
17 ဇဝ် ယေဆူ တဝ်း, “ခါ အာတ့် အုဝ် ထာင် ဟဲ့ မိုဝ်း ဂိုဝ် ဝီ ပီ ပီဟြာယ် အုဝ် ဆဝ် ဂေ. ဒူအီ ဒိမ် ဝီ တွိုန်, ဂေ ကွယ် နာ မှဝ်.း
18 ဒဲင် ဒူအီ အူ ဝီ နီ, အီ မုး အာမျုဝ် ဟဝ် အာဝ် မိုဝ်း ပေါ အူ ဝီ အီ ဆီ အိူပ် ဇဝ်ဖြာ.း” ဟဲ့ ဟွတ့်, အန် တဝ်း ဒီ ဒူအီ တီ,
19 “တဲး မဲ ယိတ့်, တဲး မဲ ဝေန့် ကာင် မဲ. ကူပ် ဟဲ့ ညှိုမ် မဲ, မဲ ဟဲ့ ကဲန်.”
20 ဂေ ဒါ ဆာရာ ခဲင် ဖိုင် ဖာရီဆဲ, ဂေ ယီ ဒီမွှတ် ဇဝ် ယေဆူ လွင် အာခြာဝ် ဒီ တး အိုပ် ဇဝ်ဖြာ ဒူအီ ဒဲင် ကာဒါယ်. ဇဝ် ယေဆူ တဝ်း ဒီ ဂေ, “ဆေ ဇဝ်ဖြာ တး အိုပ် ဒူအီ ဒဲင် ကာဒါယ်, န့ တူ မိုဝ်း မာဆေ ပီ ပွိုန် ယိုဝ် ဒူအီ ဒီ ငါယ် ဂေ.
21 အာဝ် မိုဝ်း အာဆေ အီ ပွိုန် တဝ်း, ‘နီ, မိူင် ဇဝ်ဖြာ ကွယ် ဒီ နီ.’ န့ မိူဝ် တူ မိုဝ်း အာဆေ အီ တဝ်း ‘ယွတ် ဒီ နူ, မိူင် ဇဝ်ဖြာ ကွယ် ဒီ နူ.’ အုဝ် ယီ တဲး ဘေ နပ်, အာခြာဝ် ဒီ အိုပ် ဇဝ်ဖြာ ဒူအီ ဒဲင် ကာဒါယ်, အန် ဟဲ့ တး ဇမ်, ကွယ် ဒီ ကာတဲ ဘေ.”
22 ဟဲ့ ဟွတ့် ပန် တီ အန် ဝီ တဝ်း ဒီ ဂေ ဒီဘဲ အန်, “န့ ဒီ ဘော ဇမ် အာခြာဝ် အန်, ဘေ ဒီ ဘော ကာပြာ ကာဆဝ် ဒီ ယိုဝ် အုဝ် အီ ဟဲ့ ဘဲန် ဂွန် ဒူအီ ခေါ အူ ဆီငဲ. ဘေ ယီ တူ ပွိုန် ယိုဝ်.
23 န့ ဒီ ဘော မိုဝ်း ဒူအီ ဒီ တဝ်း ဒီ ဘေ, ‘ယွတ် နာ နီ, အန် ကွယ် ဒီ နီ. ယွတ် နာ နူ, အန် ကွယ် ဒီ နူ.’ ကွဲ့ တဲး ဘေ လေး ဟာဝ် ဒူပ် ပီ ကာလာင် ဂေ.
24 န့ ပီ ပ့လ မ့ပ့လေတ့်. ဘ့လာင် အန် လေး အူ ဘ့လာက် ခဲင် ဘ့လေန့် ဟာဝ် ဇမ် ပေါ ဘ့လာက်. ဆီငဲ ပန် ဒီ ဝီ တး လူင် အုဝ် ဒဲင် ကာဒါယ်, န့ ဒီ ဘော ဘဲန် ပါယ် တီ.
25 ခါ အာတ့် ဒူအီ အီ ဟဲ့ ဘဲန် ဒူအီ ယီ လုဝ် ခမ် ဒုက် ဘဲန် မျုဝ် ဘဲန် မျုဝ်. ဒူအီ ဇာတ် နီ တူ ရွုး အန်, ဂေ ဒီ ဝဲန် အန်.
26 ဒေါ ဇမ် အာခြာဝ် ပန် ဝီ တး အုဝ် အီ ဟဲ့ ဘဲန် ဂွန် ဒူအီ လူင် ဒဲင် ကာဒါယ် နီ, န့ ပီ ဒေါ မုး ဇာတ် ဒါ အာနုဝ် ဒေါ မွိုန်.
27 ဒေါ မုး ဇာတ် အာနုဝ် တွိုန်, ဂေ ဒူအီ ဟူမ် ဒါခိုယ်. ဂေ ဘော လာယ် လာယ်, လာယ် ခတ်, ကော ဇမ် ဆီငဲ ဒေါ လိုပ် အာနုဝ် ခဲင် ရိုဝ် ဆင်ဖုဝ် တာင် တွိုန်. ဟဲ့ ဟွတ့် အိုမ် တာင် ဟဲ့ တး ဒေါ တူ နမ်လှုဝ်း ဂေ, မ့ပုန် ဒွန် အီ, တဲး ဂေ ယမ် ဘောကာဂ့လျီတ်.
28 န့ ဘော ပီ ဒေါ မွိုန်, ဒေါ မုး ဇာတ် အာလူတ် တွိုန်. ဂေ ဒူအီ ဘော ဟူမ် ဘော ဒျီင်, ဂေ မိူဝ် ကာစိုဝ်း ကာယွင့်, ဘော ဆမ် ငှုဝ်, ဆမ် ကာင်.
29 ယီ ဇမ် ဆီငဲ လေး အာလူတ် ခဲင် မိူင် ဆုဝ်ဒူမ် တွိုန်, န့ ဘော မိုဝ်း ဂ့လာယ် ငဝ် ဘော ဂန်ဒိူက်, လေး ခဲင် ဂါင်ဟြာဝ်, တဲး ဂေ ဒွန် အီ ယမ် ဒေါ တူ နမ်လှုဝ်း ဂေ.
30 ဆီငဲ ဒီ ဘျ ဇဝ်ဖြာ ဒူအီ အီ ဟဲ့ ဘဲန် ဂွန် ဒူအီ, တဲး အန် ဝီ တး လူင် ဒဲင် ကာဒါယ် နီ, န့ ဒီ ပါယ် တီ.
31 ဆီငဲ အန် တီ, ဆေ ဒူအီ အူ ဝီ ကွယ် နာ ဒဲင် ကာင် အန်, ဆေ အန် ဝီ လူင်, ကွဲ့ တဲး အန် ဝီ လိုပ် ဒိုဝ်း ကြုဝ်ကြာမ် အန် ခဲင် ကာင်. တဲး အန် ဟာဝ် တဝ် အူ ဇေန့်. န့ ဘော ပါယ် တီ. ဆေ ဒူအီ အူ ဝီ ကွယ် ခဲင် မာန်, ကွဲ့ တဲး အန် ဝေန့် ကာင် အန်. တဲး အန် ယီ ဟာဝ် တဝ် အူ ဇေန့်.
32 တဲး ဘေ ယီ လှုဝ်း အီဘိုန့် အာလူတ် တွိုန်.
33 အာဆေ ဆီ ချွတ် အာဆာက် အန်, အန် ဒီ စှိုမ် အာဆာက် အန်. အာဆေ ယီ တူ ယုဝ် ဒီ ယမ်, အန် တူ စှိုမ် အာဆာက် အန်.
34 အုဝ် တဝ်း ဒီ ဘေ, ခဲင် မှိုဝ် တီ, န့ ဒီ မိုဝ်း ဒူအီ အာ ဝီ, ဂေ ဒီ အိတ် ဒဲင် ကာစှူင့် အူ ဘူင့်. ဇဝ်ဖြာ ဒီ တဲး အူ ဝီ ဟုဝ့် ဂါင်ဟြာဝ်. ပေါ အူ ဝီ ယီ ကွယ် နာ ပန်.
35 န့ ဒီ ဘော မိုဝ်း အီဘိုန့် အာ ဝီ အီ ကြိတ် ခါမုန် အူ ပ့လုဝ့်. ဇဝ်ဖြာ ဒီ ဒိုဝ်း အူ ဝီ, ဝီ အုန် ပေါ အူ ဝီ.
36 န့ ဒီ ဘော မိုဝ်း အီမာယ် အာ ဝီ ကွယ် ခဲင် ဒူင် နာ. ဇဝ်ဖြာ ဒီ ဘော ဒိုဝ်း အူ ဝီ, ဝီ အုန် ပေါ အူ ဝီ.”b
37 ဂေ ဒူအီ အီ ထူမ် ဂြုဝ်း ဇဝ် ယေဆူ တီ ဘော ဂေ ဒီဘဲ အန် ဝီ ဒီမွှတ် အန် တဝ်း, “မဲ ဇဝ်, ပန် မှဝ် န့ ဒီ ဘော ဘဲန် ပါယ် တီ ဒွန် မျုဝ်.း” အန် ဝီ တဝ်း ဒီ ဂေ. “ဆေ န့ မိုဝ်း ဒုဝ် အီ ယမ်, ဂေ မာလင်ဒါ ဘော ကွယ် ကာဇု ဒူင် တီ ဟူမ်.” ဇဝ် ယေဆူ တဝ်း ပါယ် တီ ဒီ ဂေ.

LUK 18
1 ဝါယ် အန် တီ ဇဝ် ယေဆူ ကာလာင် အူဖာမာ ဒီ ဂေ ဒီဘဲ အန် လွင် လုဝ် ဆာခိုဝ် ဆေဆေ, ကွဲ့ တဲး ဂေ မိုဝ်း နဝ်း လိုဝ်.
2 အန် တဝ်း, “န့ ဒွိုမ် မိုဝ်း မိူင် အူ မိူင်. န့ မိုဝ်း ဒူအီ အီ ဆုင်ဖျာတ် အာမူ အီ. အန် တူ ယုဝ် ဇဝ်ဖြာ, ဘော တူ ဆီ စွယ် ဒူအီ.
3 ခဲင် မိူင် တီ န့ မိုဝ်း ဘော ယာ ဆီပြး အူ ဝီ, အန် နပ် ဒီ တး ဇမ် ဒူင် ကွယ် ဒူအီ အီ ဆုင်ဖျာတ် ဒါရာ အီ တူ ဆုင်ဖျာတ် မှာန် တွိုန်. ယာ ဆီပြး မှာန့် ဘဲန် ဇေန့် ဘဲန် ဇေန့်, တဲး အန် ဆုင်ဖျာတ် အာမူ အန်. အန် တဝ်း, ‘အုဝ် မှာန့်, တဲး မဲ စွယ် အုဝ်, တဲး မဲ ဆုင်ဖျာတ် အာမူ အုဝ်, ကွဲ့ တဲး ရန်ဆူ အုဝ် ဘူင် နာ တူ မွှိုမ် ဒီ အုဝ်.’
4 ဟဲ့ လှေန့်, ဒူအီ ဆုင်ဖျာတ် ဒါရာ တွိုန် တူ ဆီ စွယ် အန်. ဟဲ့ ဟွတ့် ပန် တီ အန် တဝ်း ခဲင် နဝ်း အန်, ‘အုဝ် တူ ယုဝ် ဇဝ်ဖြာ, တူ ရုဝ်ဆေ ဒူအီ,
5 အုဝ် ယီ လုဝ် ဆုင်ဖျာတ်, လုဝ် စွယ် အာမူ ယာ ဆီပြး နီ. ယုဝ် အန် တး ဒီလဲ အုဝ် ဆေဆေ, တူ တဲး အုဝ် မိုဝ်း နဝ်း ဂျီတ်.’”
6 ဇဝ် ယေဆူ ဟဲ့ ဟွတ့် ကာလာင် ပါယ် တီ, အန် ဝီ တဝ်း ဒီ ဒီဘဲ အန်, “ဘေ လုဝ် ထူမ် ဂြုဝ်း ပီ ကာလာင် ဒူအီ အီ ဆုင်ဖျာတ် ဒါရာ အီ တူ မှာန်.
7 ဆေ ဒူအီ တူ မွှိုမ် ဟဲ့ နပ် ဒီ ဘူင် ပါယ် တီ, ဇဝ်ဖြာ ဒီ ဘော နပ် ဒီ ဆုင်ဖျာတ် နာ မှာန် ဒီ ဒွန် အီ အီ ဒူပ် ဆီချာ အန်, အီ မုး ဒူအီ ပီ ရဝ်း အန် ဇဝ်. ဆေ ဂေ ဒူအီ မှာန့် ဒီ ဇဝ်ဖြာ ဆေဆေ, တဲး အန် စွယ် ဂေ, အန် ဒီ ဘော စွယ်. အန် တူ တဲး ဂေ နှဝ့် လှေန့် အာတ့် စွယ် အန်. အန် ဒီ ဘော စွယ် ဂေ အူ ဇေန့်.
8 အုဝ် တဝ်း ဒီ ဘေ, ဇဝ်ဖြာ ဒီ အွန် ဒီ ဆုင်ဖျာတ် နာ မှာန် ဒီ ဂေ အီ ဒူပ် ဆီချာ အန်. ဆေ ဒူအီ အီ ဟဲ့ ဘဲန် ဂွန် ဒူအီ ယီ ဝီ တး ဇမ် ဒဲင် ကာဒါယ် နီ, အုဝ် တူ နပ်, ယုဝ် အန် ဒီ ယိုဝ် ဒူအီ အီ ညှိုမ် ခဲင် နဝ်း ဂေ ပါယ် တီ.”
9 ဇဝ် ယေဆူ ဝီ ကာလာင် အူဖာမာ ဒီ ဂေ ဒူအီ မင် အီ အီ ထာင် ဂေ မွှိုမ်. ဂေ ဘော ပီဖုင် ဂေ လွှိုမ် ဒူအီ ဟဝ်.
10 အန် တဝ်း, “ဟဲ့ ဒွိုမ် မိုဝ်း ဒူအီ အာ ဝီ, ဟုဝ့် လိုပ် ခဲင် ဟုဝ် ဇဝ်ဖြာ, တဝ်း ဒီ ဆာခိုဝ် ဒီ ဇဝ်ဖြာ. အူ ဝီ ဟဲ့ မုး ဒူအီ ခဲင် ဖိုင် ဖာရီဆဲ. ပေါ အူ ဝီ, အန် မုး ဒူအီ ဂဲပ် ရွိုန် စိုင်.
11 ဒူအီ ခဲင် ဖိုင် ဖာရီဆဲ တွိုန်, အန် ယိတ့် ဆာခိုဝ်, တဝ်း ပါယ် နီ, ‘အိုယ် မဲ ဇဝ်ဖြာ, အုဝ် ဒါင် ဂုင် ဂေဇူ ဒီ မဲ ဇဝ်. ခုဝ်, အုဝ် တူ ဘဲန် ဒူအီ တူ မွှိုမ် ပီ ဂေ ဒူအီ ဟဝ် ဘဲန် မျုဝ် ဘဲန် မျုဝ်. အုဝ် တူ ပီ ဂေ ဒူအီ ကာလုဝ် ဆေဆေ, ဘော ဂေ ဒူအီ အီ ဘူင် နာ တူ မွှိုမ်. အုဝ် မိူဝ် တူ ပီ ဒူအီ အီ လုတ့် အီဘိုန့်. အုဝ် ဒါင် ဂုင် ဂေဇူ မဲ, မဲ တူ တဲး အုဝ် ပီ ဒူအီ ဂဲပ် ရွိုန် စိုင် တွိုန်.
12 ဘူ ဆီငဲ အာ ဇေန့် အုဝ် ယိူန် ပီ ဒီ ဟူမ်. ခဲ့ ပီ မိုဝ်း အုဝ် ဒွန် မျုဝ်, အုဝ် မိူဝ် ဒွါ ဂိုဝ် ဘုန် အူ ဘုန်, လှူ ဒီ မဲ ဇဝ်.’
13 ဒူအီ ဂဲပ် ရွိုန် စိုင် တွိုန်, အန် ယီ ကွယ် ကာတူင့်. အန် တူ ယ ဆာကိုဝ်း ဂါင်ဟြာဝ်. အန် ဘော ပါ ဘာင်နဝ်း အန်. တဝ်း, ‘အိုယ် မဲ ဇဝ်, အုဝ် ဟဲ့ ဘူင် မှာပ်. အုဝ် မှာန့်, တဲး မဲ ဇဝ် ကာဝေ အုဝ်.’”
14 ပန် တီ ဇဝ် ယေဆူ ဝီ တဝ်း, “အုဝ် တဝ်း ဒီ ဘေ. ဇဝ်ဖြာ ထူမ် ဂြုဝ်း ဒူအီ အီ ဂဲပ် ရွိုန် စိုင် တွိုန်. ဇဝ်ဖြာ မိူဝ် တဲး အန် မိုဝ်း နဝ်း မှာန်, တဲး အန် ဝေန့် ခဲင် ကာင် အန်. ဒူအီ ခဲင် ဖိုင် ဖာရီဆဲ တွိုန် ယီ တူ ပါယ် တီ. ဆေ န့ မိုဝ်း ဒူအီ အီ ပီဖုင် ဂေ, ဘော ထာင် ဂေ ဟဲ့ အာရေ တာင် လွှိုမ် အီ ဟဝ်, ဇဝ်ဖြာ ဒီ ဝီ တဝ်း, ဂေ အာဝ် အး. ဆေ ဒူအီ ယီ တူ ပီခိုက် နဝ်း အန်, အန် ဇဝ် ဒီ တဲး အန် ဘဲန် ဒါ တာင်.” ဇဝ် ယေဆူ မာနုဝ် ဂေ ပါယ် တီ.
15 န့ ဘော မိုဝ်း ဒူအီ, ဂေ တိုယ် ဂွန် အာင ဂေ, တဲး ဂေ တး ဇမ် ဒူင် ကွယ် ဇဝ် ယေဆူ, တဲး အန် ပါ ဂေ. ဂေ ဒီဘဲ အန်, ဒေါ ယိုဝ် ဂေ ပီ ဘူင် ဂေ ဒူအီ တွိုန်, ဂေ စုး ဒီ အေး ဂေ.
16 ဇဝ် ယေဆူ ယီ ဘာင် ဂေ ဂွန် တး ဇမ် ဒူင် ကွယ် အန်. အန် မိူဝ် တဝ်း ဒီ ဒီဘဲ အန်, “တဲး ဘေ တဲး ဂွန် ဂေ တီ တး ဇမ် ဒူင် ကွယ် အုဝ်. ကွဲ့ ခြဲ ဂေ. အာဆေ ဆီ ကွယ် ခဲင် မိူင် ပီ အိုပ် ဇဝ်ဖြာ, အန် လုဝ် ဘဲန် ပီ ဂွန် ဂေ နီ.
17 အုဝ် တဝ်း အာခ်ု ဒီ ဘေ, အာဆေ တူ ညှိုမ် ဇဝ်ဖြာ, အာဆေ တူ မိုဝ်း နဝ်း ပီ ဂွန် ဒီတဲတ်, အန် တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ ဒေါ မှဝ်.”
18 ပန် တီ န့ ဘော မိုဝ်း ဒူအီ အူ ဝီ, အီ မုး ဒါ ကာညာ အီ အိုပ် ဂေ ဒူအီ ယူဒါ. အန် ဟဲ့ တး ဒီမွှတ် ဇဝ် ယေဆူ. အန် တဝ်း, “မဲ ဒါ ဆာရာ ဘွတ်, မာဆေ ပီ လုဝ် ဘူင် အုဝ်, တဲး အုဝ် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.း”
19 ဇဝ် ယေဆူ ဝီ တဝ်း ဒီ အန်, “မှဝ် န့ ပါယ် ပီ တဝ်း မဲ အုဝ် ဘွတ်.း အာဝ် မိုဝ်း ဒူအီ ဘွတ်. မီ ဇဝ်ဖြာ အူ ကာဒင် ဟဲ့ ဘွတ်.
20 မဲ ဟဲ့ နပ်, ဒါရာ ပီ ဒဲမ် အုန် ခဲင် ဘပ် ဇဝ်ဖြာ, ‘ကွဲ့ လုတ့် အီဘိုန့် အီ ဟဝ်. ကွဲ့ ငဝ်း ယမ် အာဆာက် အီ. ကွဲ့ ပြာ ကြုဝ် အီ ဟဝ်. ကွဲ့ ကာလုဝ် ဒေါ ကာလာင် ဘေ ဆက်ဆေ လွင် အီ ဟဝ်, ရုဝ်ဆေ ဂုန့် မာ ဘေ.’ မဲ နပ် လွင် အန် တီ ဒွန် မျုဝ်.”
21 ဒူအီ တွိုန် ဝီ တဝ်း ဒီ ဇဝ် ယေဆူ, “အုဝ် ဟဲ့ ဘူင် တူတ့် ဇိုဝ် တီ ဒွန် မျုဝ် အူ ဆိန့် ဒေါ မုး အုဝ် ဂွန် ဒီတဲတ်.”
22 ဝါယ် ဟဲ့ ထူမ် ဇဝ် ယေဆူ ဂြုဝ်း ပီ ကာလာင် ဒူအီ တီ, အန် ဝီ တဝ်း, “န့ ဆီ မိုဝ်း အူ မျုဝ် ပီ လုဝ် မဲ. မဲ လုဝ် ယွင့် တူတ့် ကြုဝ်ကြာမ် မဲ. ခဲ့ ပီ ပွိုန် မဲ, မဲ လုဝ် ဝီ ကာဆာင် ဒွါ ဒီ ဒူအီ ဂိန်. ဆေ မဲ ဘူင် ပါယ် တီ, န့ ပီ ကြုဝ်ကြာမ် ပီ ဒီ ပွိုန် မဲ ခဲင် မိူင် ဂါင်ဟြာဝ်, န့ ဒီ ကိူန်. မဲ ဟီ ဟွတ့် ဘူင် ပါယ် တီ, မဲ လုဝ် ဝီ တး ဒူပ် အုဝ်.”
23 ဒူအီ တွိုန် ဟဲ့ ဟွတ့် ထူမ် ဂြုဝ်း ဇဝ် ယေဆူ ဇိုဝ် တီ ဒွန် မျုဝ်, အန် ဘော ဝီ က့လိုဝ် ကာဆဝ်. ခုဝ်, အန် ခြမ် ကာဆဝ်.
24 ဇဝ် ယေဆူ ယီ ယွတ် အန်. အန် ဘော တဝ်း, “ဆေ န့ မုး ဒူအီ ခြမ်, န့ ညှာပ် ဒီ အန်, တဲး အန် ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.
25 ဆေ ဒူအီ လုဝ် ဟပ် ဝန် တာင်,a တဲး န့ လိုပ် ခဲင် ကာဒဝ် ဟျုဝ့် မာလတ့်, န့ ဆီ ငှိုယ် လွှိုမ် ဒူအီ ခြမ် အူ ဝီ ဒီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
26 ဂေ ဒူအီ ထူမ် ပီ တဝ်း ဇဝ် ယေဆူ တီ, ဂေ ဒီမွှတ် အန် တဝ်း, “ဆေ န့ ပါယ် တီ, န့ နှဲန် တူ မိုဝ်း အာဆေ အီ ဒီ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.”
27 ဇဝ် ယေဆူ ဝီ တဝ်း ဒီ ဂေ, “ပီ တူ ပွိုန် ဘူင် ဒူအီ, ဇဝ်ဖြာ ယီ ပွိုန် ဘူင် တူတ့် ဒွန် မျုဝ်.”
28 ဒေါ အန် တီ အာပေတာရူ ဝီ တဝ်း, “အိုယ် မဲ ဇဝ်, ယေ ဟဲ့ ဟွတ့် ဝဲန် ကာင် ဂေ မာန် ယေ, တဲး ယေ ပွိုန် ဒီ ဒူပ် မဲ.”
29 ဇဝ် ယေဆူ ဝီ တဝ်း, “အုဝ် တဝ်း အာခါခ်ု ဒီ မဲ, ဆေ ဒူအီ ဒီ ဝဲန် ကာင် အန်, ဆေ အန် ဘော ဝဲန် အီဘိုန့် အန် ဂေ အူကတ် အူဝါ ဘော ဂုန့် မာ ဂေ ဂွန် အန်, ဆေ အန် ဘော ဘူင် ပါယ် တီ ကူပ် ဆီ တဲး ဇဝ်ဖြာ အိုပ် ကာဒါယ်, အန် ဒီ ပွိုန် ရုး အန်.
30 ခဲ့ ပီ ဝဲန် ဒူအီ တီ, အန် ဒီ ဝီ ပွိုန် တူတ့် ဒေါ ဆီ မုး ဇာတ် နီ. အန် ဒီ ဘော ပွိုန် ကာပွါ လွှိုမ် ဘြိမ် တီ. ဇာတ် ဒီ တး, အန် ဒီ ဘော ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ, အာဝ် ဟူ ယမ် ဒေါ မှဝ်.” ဇဝ် ယေဆူ ဟဲ့ တဝ်း ပါယ် တီ ဒီ ဒီဘဲ အန်.
31 ဝါယ် အန် တီ ဇဝ် ယေဆူ ဒဲ့ ဒီဘဲ အန် ဂိုဝ် ဒီ အာ ဝီ, တဝ်း ဒီ ဂေ, “တဲး ဘေ ထူမ်. အေ ဒီ ဟုဝ့် မိူင် ယေရူဆာလဲမ်. ခဲ့ ပီ ဒဲမ် ဂေ ဒူအီ အီ ဘျာန် ဂြုဝ်း ဇဝ်ဖြာ လွင် ဂွန် ဒူအီ တွိုန်, န့ ဒီ ဘော ဘဲန် တူတ့် ဒွန် မျုဝ်, တဲး န့ ပီ ပီ ဒဲမ် ဂေ.
32 ဂေ ဒူအီ ဒီ အာပ် ဒွါ အန် ဒီ ဒူအီ အာမျုဝ် ဟဝ်. ဒူအီ အာမျုဝ် ဟဝ်, ဂေ ဒီ ကာညး အန် ဘော ကာလာင် နာ စာဝ် ဒီ အန်, ပတ့် နာ အန်.
33 ဂေ ဒီ ဘော ဆီဘျြီ့ အန်, ငဝ်း ယမ် အန်. ဝါယ် အန် တီ အူယ် ဆီငဲ, အန် ဒီ ဝီ ယိတ့် ဝီ အိမ်.”
34 ဂေ ဒီဘဲ အန်, ဂေ တူ နပ် မာဆေ ပီ တဝ်း အန်. ဇဝ် ယေဆူ တူ တဲး န့ လိုဝ်း ဒီ ဂေ. ဂေ တူ နပ် မာဆေ ပီ တဝ်း ဇဝ် ယေဆူ ဒီ ဂေ လွင် အန် တီ.
35 ဒေါ ကာတတ် ဒီ ဇမ် ဇဝ် ယေဆူ ခဲင် မိူင် ယေရီခုဝ် တွိုန်, န့ မိုဝ်း ဒူအီ ငါယ် အပ် အူ ဝီ. အန် ကွယ် ခူပ် န့တေန့်, မှာန့် ဒီ ဒူအီ.
36 ဒူအီ တွိုန် ဟဲ့ ယိုဝ် ဂြန့် ဒူအီ ကိူန် ဟာဝ် ဒူပ် န့တေန့် တွိုန်, အန် ဘော ဒီမွှတ် မာဆေ န့ မုး လွင် ဒူအီ ကိူန် ဂေ တီ.
37 ဂေ ဒူအီ ဝီ တဝ်း ဒီ အန်, “န့ မုး ဇဝ် ယေဆူ အီ တး မိူင် နာဆာရေတ့်, အန် ဟာဝ် ဒူပ် န့တေန့် နီ.”
38 ဒူအီ ငါယ် အပ် တွိုန် ဝီ ဒတ် တာင် တဝ်း, “အိုယ်, အာယေဆူ, အီ မုး လှုက်လှာန် အာဒါဝိတ် တွိုန်, အုဝ် မှာန့် တဲး မဲ ကာဝေ အုဝ်.”
39 ဂေ ဒူအီ အီ ဟာဝ် ဒီ အာတ့် ဖိုင် ဇဝ် ယေဆူ, ဂေ ခြဲ အန်, စ်ု အန် ကွဲ့ ဒတ်. ဒူအီ ငါယ် အပ် တွိုန် ယီ ဝီ ဒတ် တာင် လွှိုမ် ခါ အာတ့် “အိုယ်, ဒူအီ အီ မုး လှုက်လှာန် အာဒါဝိတ်, အုဝ် မှာန့်, တဲး မဲ ကာဝေ အုဝ်.”
40 ဇဝ် ယေဆူ ဂိူတ် အူ ဇေန့်, စ်ု ဒူအီ အူ ဝီ, တဲး အန် ဒဲ့ ဒူအီ ငါယ် အပ် တး ဇမ် ဒူင် ကွယ် အန်. အန် ဟဲ့ ဟွတ့် ဇမ်, ဇဝ် ယေဆူ ဒီမွှတ် အန် တဝ်း,
41 “မာဆေ ပီ လုဝ် မဲ အုဝ် ဘူင်.း” အန် ဝီ တဝ်း, “မဲ ဇဝ်, အုဝ် မှာန့်, တဲး မဲ ဘူင် တဲး ငါယ် အုဝ် ဝီ ဘ့လာင်.”
42 ဇဝ် ယေဆူ ဝီ တဝ်း, “အုဝ် တဲး မဲ ဝီ ပွိုန် ဒီ ယိုဝ် တူတ့် ဒွန် မျုဝ်. ကူပ် ဟဲ့ ညှိုမ် မဲ ခဲင် နဝ်း မဲ, န့ တဲး မဲ ကဲန်.”
43 ဒူအီ ငါယ် အပ်, အန် ဟဲ့ ပွိုန် ဝီ ယိုဝ် အူ ဇေန့်. အန် မိူဝ် ဟာဝ် ဒူပ် ဇဝ် ယေဆူ, စုး ဒီ အိူပ် ဇဝ်ဖြာ. ဘော ဂေ ဒူအီ ကိူန်, ဒေါ ယိုဝ် ဂေ လွင် အန် တီ, ဂေ မိူဝ် အိူပ် ဇဝ်ဖြာ.

LUK 19
1 ဝါယ် အန် တီ ဇဝ် ယေဆူ လိုပ် ခဲင် မိူင် ယေရီခုဝ်, ဟာဝ် ဒူပ် န့တေန့် ကာတဲ မိူင် တွိုန်.
2 ဒေါ ဟာဝ် အန် ဒူင် တွိုန်, န့ မိုဝ်း ဒါ အူ ဝီ, အီ ဂဲပ် ရွိုန် စိုင်. အန် စိူဝ် အာဆာကဲ. အန် ဟဲ့ ခြမ် ကာဆဝ်.
3 အန် ဆီ ယိုဝ် ဇဝ် ယေဆူ. အန် ယီ တူ ပွိုန် ယိုဝ်. ဂေ ဒူအီ အီ ကွယ် ဒူင် တွိုန် ဟဲ့ ကိူန် ကာဆဝ်. ဒုဝ် အန် ယီ ဒီတျီမ်.
4 ခုဝ်, အန် ဖူင့် ယဲတ့် ဒီ အာတ့် န့တေန့် ဟာဝ် ဇဝ် ယေဆူ. အန် ဝီ ဟုဝ့် ဒဲင် ဟေ ဒီပူ အူ ကာဒင်, တဲး အန် ပွိုန် ဒီ ယိုဝ် ဇဝ် ယေဆူ.
5 ဒေါ တး ဇမ် ဇဝ် ယေဆူ ဒူင် ကွယ် အာဆာကဲ, အန် ဆာကိုဝ်း ယွတ် အာဆာကဲ တွိုန်. အန် တဝ်း, “အိုယ် အာဆာကဲ, တဲး မဲ လေး လူင် ဟဲ ဟဲ ဒဲင် ဟေ တီ. အာတိုဝ် နီ အုဝ် ဆီ ဟာဝ် လိုပ် ခဲင် ကာင် မဲ.”
6 အန် ဟဲ့ ဟွတ့် ကာလာင် ပါယ် တီ, အာဆာကဲ ပီခြန် အန်, လေး လူင် အူ ဇေန့်, ရွုး ဇဝ် ယေဆူ လိုပ် ခဲင် ကာင် အန်. နဝ်း အန် ဘော ဒါခိုယ် ကာဆဝ်.
7 ဂေ ဒူအီ ဟဝ် အီ ယိုဝ် လွင် အန် တီ, ဂေ တူ အိုင်. ဂေ စုး ဒီ လာယ် ကာလာင်, “မှဝ် န့ ပါယ် ပီ ဟာဝ် လိုပ် အန် ခဲင် ကာင် ဒူအီ အီ မိုဝ်း မှာပ်.း”
8 ဝါယ် အန် တီ အာဆာကဲ ဘော တဝ်း ဒီ ဇဝ် ယေဆူ, “အိုယ် မဲ ဇဝ်, ကြုဝ်ကြာမ် ခဲ့ မိုဝ်း အုဝ် ဒွန် မျုဝ်, အူ ကာတဲ အုဝ် ဒီ ကာဆာင် ဒွါ ဒီ ဒူအီ ဂိန်. ခဲ့ ပီ ပုဝ်း အုဝ် ဒီ ဒူအီ ဟဝ်, အုဝ် ဒီ ဒွါ ဝိဝ် ဒီ ဂေ ဖွုန် ဘုန်.”
9 အန် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ အန်, “ဒေါ တီ နီ ဘော မဲ ဘော ဒူအီ ဒွန် အီ အီ ကွယ် ခဲင် ကာင် မဲ, ဘေ ဟဲ့ လေး ခဲင် မှာပ် ပီ ဘူင် ဘေ. ဒေါ တီ နီ ဘော ဒူအီ ဂေ နီ ဒွန် အီ ဟဲ့ ညှိုမ် ပီ ဒါ အာဘြာဟမ်.
10 န့ ဟဲ့ မုး, ဟဲ့ မှာန်, ဒူအီ အီ ဟဲ့ ဘဲန် ဂွန် ဒူအီ, အန် ဟဲ့ တး လူင် ဒဲင် ကာဒါယ် နီ, တဲး အန် ဟြေတ့် ဂေ ဒူအီ အီ ဟဲ့ ဘျုဝ်း, ဟဲ့ ဟြာယ်, တဲး အန် ချွတ် ဂေ ဒူအီ မိုဝ်း မှာပ်.”
11 ဇဝ် ယေဆူ ဘော ဝီ ကာလာင် အူဖာမာ ဒီ ဂေ ဒူအီ အီ ထူမ် ပီ တဝ်း အန် တွိုန်. ဒေါ အန် တီ ဂေ ဟဲ့ တး ဇမ် ကာတတ် မိူင် ယေရူဆာလဲမ်. ဂေ ဒူအီ တွိုန် မိူဝ် ညှိုမ်, အာခြာဝ် ဒီ အိုပ် ဇဝ်ဖြာ ကာဒါယ် ဟဲ့ ကာတတ် ဒီ ဇမ်.
12 ကူပ် ဂေ ဒူအီ တီ, ဇဝ် ယေဆူ ကာလာင် အူဖာမာ နီ ဒီ ဂေ. အန် တဝ်း, “န့ ဟဲ့ ဒွိုမ် မိုဝ်း ဒါ ကာညာ အူ ဝီ. အန် လုဝ် ဟာဝ် ခဲင် မိူင် တူင့်, တဲး ခုန်ဒီခမ် တာင် ခဲင် မိူင် တူင့် တွိုန် ဘူင် တဲး ဘော အန် ဘဲန် ခုန်ဒီခမ်. ဝါယ် အန် တီ အန် ဒီ ဘော ဝီ တး အိုပ် မိူင် ဘြိမ် အန်.
13 အာတ့် ဟာဝ် အန်, အန် စ်ု ဒဲစေန့် အန် ဂိုဝ် ဝီ တဲး ဂေ တး ဇမ် ဒူင် ကွယ် အန်, တဲး အန် ဒွါ ရွိုန် ဒီ ဂေ, အူ ဝီ အူ ဟြဲန့် ဘူင့်.aအန် မိူဝ် တဝ်း ဒီ ဂေ, ‘တဲး ဘေ ကာစိုဝ်း ကာယွင့်, တဲး န့ ကော ဇမ် အာခြာဝ် ဒီ ဝီ တး ဇမ် အုဝ်.’
14 အန် ဟဲ့ ဟွတ့် ဟာဝ်, ဂေ ဒူအီ ခဲင် မိူင် ဘြိမ် အန်, ဂေ ယီ တူ အိုင် ဒါ ကာညာ တွိုန်. ဂေ ဘော တိုယ် ဒူအီ မင် အီ, တဲး ဂေ ဒူပ် ဒီ ပန် အန်, တဲး ဂေ တဝ်း ဒီ ခုန်ဒီခမ် တာင် တွိုန်, ‘ယေ တူ လုဝ် ဒါ ကာညာ တီ ဘဲန် ခုန်ဒီခမ် အီ အိုပ် ယေ.’
15 ဝါယ် အန် တီ ဒါ ကာညာ တွိုန် ဟဲ့ ဟွတ့် ဘဲန် ခုန်ဒီခမ်, အန် ဝီ ဝိဝ် မိူင် အန်. ဒေါ ဟဲ့ တး ဇမ် အန် အူ ဇေန့် အန် ဒဲ့ ဂေ ဒဲစေန့် အန် တွိုန်, တဲး ဂေ တး ဇမ် ဒူင် ကွယ် အန်, တဲး အန် နပ် မှဝ် ဂေ ဟဲ့ ပဲ ဒီ ဘူင် တဲး ရွိုန် အန် ကာပွါ.
16 ပန် တီ အူ ဝီ တး ဇမ် ဒူင် ကွယ် အန်. အန် တဝ်း, ‘အိုယ် မဲ ဒါ ကာညာ, ရွိုန် ပီ ဒွါ မဲ အူ ဟြဲန့် တွိုန်, အုဝ် ဟဲ့ ပွိုန် ဂိုဝ် ဘုန်.’
17 ခုန်ဒီခမ် တွိုန် ဝီ တဝ်း, ‘မဲ ဟဲ့ ဘူင် နာ မွှိုမ်. မဲ ဟဲ့ မုး ဒဲစေန့် အုဝ် အီ မွှိုမ်. မဲ ဟဲ့ မိုဝ်း နဝ်း မှာန်, တဲး မဲ ဂျုဝ်ဂျာ ဒေါ ပွိုန် မဲ အီ စဲက်. အုဝ် ဒီ တဲး မဲ ဘဲန် ဒါ တာင် အီ အိုပ် မိူင် ဂိုဝ် မိူင်.’
18 ဝါယ် အန် တီ ပေါ အူ ဝီ ဘော တး. အန် တဝ်း, ‘အိုယ် မဲ ဒါ ကာညာ, အူ ဟြဲန့် ပီ ဒွါ မဲ ဒီ အုဝ်, အုဝ် ဟဲ့ ပွိုန် ဖန် ဘုန်.’
19 အန် ဟဲ့ ဟွတ့် တဝ်း ပါယ် တီ, ခုန်ဒီခမ် တွိုန် ဝီ တဝ်း, ‘အုဝ် ဒီ တဲး မဲ ဘဲန် ဒါ ကာညာ အီ အိုပ် မိူင် ဖန် မိူင်.’
20 ဟဲ့ ဟွတ့် ပန် တီ ဒူအီ ပေါ အူ ဝီ ဝီ တး. အန် တဝ်း, ‘အိုယ် မဲ ခုန်ဒီခမ်, နီ, ရွိုန် အူ ဟြဲန့် ပီ ဒွါ မဲ ဒီ အုဝ်, အုဝ် ဒွါ ဝိဝ် ဒီ မဲ. အုဝ် ဟဲ့ ကာဘန် အုန် ခဲင် ဘိက်, ကွဲ့ တဲး န့ ဘျုဝ်း.
21 အုဝ် ဟဲ့ ယုဝ် မဲ. ဟဲ့ နပ်, မဲ မုး ဒါ ကာညာ အီ မွှိုမ် ယုဝ်. မဲ တူ ဘူင် ဂါန် မာဆေ, မဲ ယီ နပ် ဒီ ပွိုန် ကိူန်, မဲ တဲး ဒူအီ ဟဝ် ဘူင် ဂါန် မဲ. မဲ မိူဝ် ဆုဝ့် ငှုဝ် ပီ တူ ဆမ် မဲ.’
22 ခုန်ဒီခမ် တဝ်း ဒီ အန်, ‘မဲ မုး ဒဲစေန့် အီ တူ မွှိုမ်. ဟဲ့ မှာန် ပီ ကာလာင် မဲ. အုဝ် ဒီ ဘော ဒမ် မှာပ် မဲ ကူပ် ဂြုဝ်း မဲ တီ. မဲ ဟဲ့ နပ်, အုဝ် မုး ဒူအီ မွှိုမ် ယုဝ်. အုဝ် တူ ဘူင် ဂါန် မာဆေ. အုဝ် ယီ နပ် ဒီ ပွိုန် ကိူန်. အုဝ် တဲး အီ ဟဝ် ဘူင် ဂါန် အုဝ်. အုဝ် ဘော ဆုဝ့် ငှုဝ် ပီ တူ ဆမ် အုဝ်.
23 ဆေ ဟဲ့ မုး ဟဲ့ မှာန် ပါယ် တီ, မှဝ် န့ ပါယ် ပီ တူ ဘ့လေး မဲ ရွိုန် တီ, တဲး န့ လေး အျီင် အန်.း ဆေ မဲ ဘူင် ပါယ် တီ, အုဝ် ဟဲ့ ပွိုန် ဒိုဝ်း အျီင် အန် ဒေါ ဝီ တး ဇမ် အုဝ်.’
24 ဟဲ့ ဟွတ့်, အန် ဘော တဝ်း ဒီ ဂေ ဒူအီ အီ ကွယ် ဒူင် တွိုန်, ‘တဲး ဘေ ဒိုဝ်း ရွိုန် အုဝ် အူ ဟြဲန့် ပီ ဂူင့် အန်, ဝီ ဒွါ ဒီ ဒူအီ အီ ဟဲ့ ပွိုန် ဂိုဝ် ဘုန် တွိုန်.’
25 ဂေ အီ ဟဝ် ယီ တဝ်း ဒီ အန်, ‘အိုယ် မဲ ဒါ ကာညာ, ဒူအီ တွိုန်, အန် ဟဲ့ ဟွတ့် ပွိုန် အူ ဟြဲန့်.’ ဒါ ကာညာ ဝီ တဝ်း,
26 ‘အုဝ် တဝ်း ဒီ ဘေ, အာဆေ ဟဲ့ မိုဝ်း ဘဲန် မျုဝ် ဘဲန် မျုဝ်, အန် ဒီ ဝီ ပွိုန် ပေါ န့ ပွါ, တဲး အန် မိုဝ်း လွှိုမ် ခါ အာတ့်. အာဆေ ယီ တူ မိုဝ်း မာဆေ, ခဲ့ ပီ ထာင် အန်, အန် ဟဲ့ မိုဝ်း, အုဝ် ဒီ ဒိုဝ်း ဘော အာတီ, ကွဲ့ ဟူ တဲး အန် မိုဝ်း မာဆေ.’
27 ဘော ဂေ ဒူအီ တူ အိုင် အုဝ်, ဒူအီ တူ ဆီ တဲး အုဝ် ဘဲန် ခုန်ဒီခမ် အီ အိုပ် ဂေ တွိုန်, ဘေ လုဝ် စ်ု ဂေ တး ဒူင် ကွယ် အုဝ် နီ, ငဝ်း ယမ် ဂေ ဒီ အာတ့် အုဝ်. ခုန်ဒီခမ် တွိုန် တဝ်း ပါယ် တီ ဒီ ဒဲစေန့် အန်.”
28 ဇဝ် ယေဆူ ဟဲ့ ဟွတ့် ကာလာင် ဇိုဝ် တီ ဒွန် မျုဝ်, အန် ယဲတ့် ဒီ အာတ့် ဂေ ဒီဘဲ အန်, ဟာဝ် ဒူပ် န့တေန့် အီ ဟုဝ့် မိူင် ယေရူဆာလဲမ်.
29 ဒေါ တး ဇမ် အန် ကာတတ် ရဝ် ဘေတ်ဖာဂေ ဂါယ် ရဝ် ဘေထာနီ, အန် တး ဇမ် ဒီ ဒင် နွန် ဟေ နာမန်. အန် စ်ု ဒီဘဲ အန် အာ ဝီ,
30 တဝ်း ဒီ ဂါယ်, “တဲး ဘာယ် ဟာဝ် ခဲင် ရဝ် အီ ကွယ် ကာတတ် ဒွယ်. ဒေါ လိုပ် ဘာယ် ခဲင် ရဝ်, ဘာယ် ဒီ ယိုဝ် ဂွန် မာလာb ပဲ့ ဟဲ့ ပက် အုန် ဂေ. ဒူအီ တူ ဒွိုမ် ပဝ့် အန်. တဲး ဘာယ် ဂဝ်း ဝန် အန်, တိုန့် အန် တး ဇမ် ဒူင် ကွယ် အုဝ် နီ.
31 ဆေ န့ မိုဝ်း ဒူအီ အီ ဒီမွှတ် ဘာယ်, မှဝ် န့ ပါယ် ပီ ဂဝ်း ဘာယ် မာလာ တီ, ဘာယ် လုဝ် တဝ်း, ‘အန် ဇဝ် အီ လုဝ် အန် အာဒါ အူ ကာစန်.’”
32 ပန် တီ ဂါယ် အာ ဝီ ဘော ဟာဝ်. ဂါယ် ဘော ယိုဝ် တူတ့် ပီ ဒွိုမ် တဝ်း ဇဝ် ယေဆူ ဒီ ဂါယ်.
33 ဒေါ ဂဝ်း ဂါယ် ဝန် ဂွန် မာလာ တွိုန်, ဒါ ကာညာ အန် တဝ်း ဒီ ဂါယ်, “မှဝ် န့ ပါယ် ပီ ဂဝ်း ဘာယ် ဝန် ဂွန် မာလာ အုဝ် တီ.း”
34 ဂါယ် ဝီ တဝ်း ဒီ အန်, “အန် ဇဝ် ဟဲ့ လုဝ် အူ ကာစန်.”
35 ဟဲ့ ဟွတ့်, ဂါယ် ဝီ တိုန့် မာလာ တွိုန် တး ဇမ် ဒူင် ကွယ် ဇဝ် ယေဆူ. ဂေ ဒူအီ ကိူန် ဒိုဝ်း ခြိုင် ပီ တာ ဂေ, ဘ့လေး ဒဲင် ကာတု မာလာ တွိုန်, တဲး ဇဝ် ယေဆူ ပဝ့် နာ ဒဲင်.
36 ဒေါ ဟာဝ် အန် ဒူပ် န့တေန့် တွိုန်, ဂေ ဒူအီ အီ ဒူပ် အန်, ဂေ ဘော ဒိုဝ်း ခြိုင် ပီ တာ ဂေ, ဒ ဒဲင် န့တေန့် ဒီ အာတ့် ဇဝ် ယေဆူ.
37 ဒေါ ဟဲ့ တး ဇမ် ဂေ ကာတတ် မိူင် ယေရူဆာလဲမ်, ဟာဝ် ဒူပ် န့တေန့် အီ လေး လူင် ဒဲင် နွန် ဟေ နာမန်, ဂေ ဒူအီ ကိူန် အီ ဒူပ် အန် ဘော ဂေ ဒီဘဲ အန်, ဂေ ဘဲန် နဝ်း ဆီ ဒါင် ဂုင် ဂေဇူ ဒီ ဇဝ်ဖြာ. ဂေ မိူဝ် အိူပ် အန် ဇဝ်, တဝ်း ဂြုဝ်း ဒီတာင်, ကာလာင် လွင် နာ မွှိုမ် အာမ် ကာဆဝ် ပဲ့ ဟဲ့ ဘူင် အန် ဇဝ်, တဲး ဂေ ပွိုန် ဒီ ယိုဝ်. ဂေ ဘောကာဂ့လျီတ် တဝ်း,
38 “အေ အိူပ် မျုက် ခုန်ဒီခမ် ပဲ့ ဟဲ့ တိုယ် တး ဇဝ်ဖြာ. တဲး ဂေ ဒူအီ ကွယ် ခဲင် မိူင် ဂါင်ဟြာဝ် မိုဝ်း နဝ်း ဂျီတ်. အာဖုင် ဒင်ခုဝ် ဇဝ်ဖြာ ဟဲ့ တာင် ကာဆဝ်. အန် ကွယ် ခဲင် ဂါင်ဟြာဝ်, အီ မုး ဒူင် တာင် လွှိုမ် တူတ့်.” ဂေ ဒူအီ ကိူန် တဝ်း ပါယ် တီ.
39 ဒေါ အန် တီ ဂေ ဖိုင် ဖာရီဆဲ ဘော ဂေ ဒူအီ အီ ကွယ် ဒူင် တွိုန်, ဂေ တဝ်း ဒီ ဇဝ် ယေဆူ, “ဒါ ဆာရာ, တဲး မဲ စ်ု ဂေ ဒီဘဲ မဲ, ကွဲ့ တဲး ဂေ ဆီနန် ဆီနိူင် ပါယ် တီ.”
40 ဇဝ် ယေဆူ ယီ တဝ်း, “အုဝ် တဝ်း ဒီ ဘေ, ဆေ ဂေ ဒူအီ နီ တူ တဝ်း မာဆေ, န့ ဒီ မိုဝ်း မာဝ် ဂေ နီ, ဂေ ဒီ ဒတ် တာင်, အိူပ် ဇဝ်ဖြာ.”
41 ဇဝ် ယေဆူ, ဒေါ တး ဇမ် အန် ဒူင် ဟဲ့ ပွိုန် ယိုဝ် မိူင် ယေရူဆာလဲမ်, အန် ဘော ယာမ် ကူပ် လှုဝ်း အန် ဂေ ဒူအီ အီ ကွယ် ခဲင် မိူင် တီ.
42 အန် တဝ်း, “ဒေါ တီ နီ, အုဝ် ဆီ လုဝ် ကာဆဝ်, တဲး အုဝ် ဒွါ နဝ်း ဂျီတ် ဒီ ဘေ. ဘေ ယီ တူ နပ် လွင် အန် တီ. န့ ပီ ငါယ် ဘေ အပ်, အာဝ် ပွိုန် ယိုဝ် မာဆေ.
43 န့ ဒီ မိုဝ်း အူ ဆီငဲ, ဂေ ရန်ဆူ ဘေ ဒီ တး ဇမ် ဒီ အာတ့် မိူင်. ဂေ ဒီ ဘူင် ဘ့လဝ့် န့တဲင်, တဲး ဂေ ပွိုန် ဒီ လိုပ် မိူင်. ဂေ ဘော ကွယ် ရူပ် မိူင်, ကွဲ့ တဲး ဒူအီ ပွိုန် လေး ပွိုန် လိုပ် နာ မှဝ်.
44 ဂေ ဒူအီ တွိုန်, ဂေ ဒီ ဘူင် တဲး ဘေ စှိုမ်, တဲး မိူင် ကော ကာပျာတ့် လိုဝ် တူတ့်. ဘော ဂေ ဒူအီ ဒီတာင် ဘော ဂေ ဂွန် အီ ကွယ် ခဲင် မိူင်, ဂေ ဒီ ဘော စှိုမ် ဘောကာဂ့လျီတ်. မာဝ် ပီ တာ ဒူအီ ဆမ် ကာင်, အူ ဘူင့် မိူဝ် တူ ဝီ ကွယ် ဒူင် ဘြိမ် အန်. န့ ဒီ ဘဲန် ပါယ် တီ, ကူပ် တူ နပ် ဘေ လွင် ဇဝ်ဖြာ ဟဲ့ တး, တဝ်း ဒီ စွယ် ဘေ.” ဇဝ် ယေဆူ တဝ်း ပါယ် တီ ဒီ မိူင် ယေရူဆာလဲမ်.
45 ဝါယ် အန် တီ ဇဝ် ယေဆူ လိုပ် ခဲင် ဝဲင် ဟုဝ် ဇဝ်ဖြာ. အန် ဘော ဟုဝ် လေး ဂေ ဒူအီ အီ လာယ် ကာစိုဝ်း ကာယွင့် ခဲင် ဝဲင် ဟုဝ် ဇဝ်ဖြာ တီ.
46 အန် တဝ်း ဒီ ဂေ, “ဘပ် ဇဝ်ဖြာ ဟဲ့ တဝ်း လွင် ဟုဝ် ဇဝ်ဖြာ, ‘အုဝ် ဟဲ့ ဘူင် တဲး ကာင် အုဝ် ဘဲန် ဒူင် ဒီ တး ဆာခိုဝ် ဒူအီ ဒီ ဇဝ်ဖြာ.’ ဘေ ယီ ဟဲ့ တဲး န့ ဘဲန် ဒူင် တး ချြီင် ဒါ ဇူန်.”
47 ဝါယ် အန် တီ ဒွန် ဆီငဲ ဇဝ် ယေဆူ မာနုဝ် ဒူအီ ခဲင် ဝဲင် ဟုဝ် ဇဝ်ဖြာ တွိုန်. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဘော ဂေ ဒါ တာင် အီ အိုပ် ဒူအီ ယူဒါ, ဂေ လာယ် ဆင်ချာင် မှဝ် ဂေ ဒီ ပါယ် ဒီ ငဝ်း ယမ် ဇဝ် ယေဆူ.
48 ဂေ ယီ ဇေန့်ဇာ တူ လေး မာဆေ အီ ဒီ တဲး ဂေ ပွိုန် ဒီ ဘူင်. ခုဝ်, ဂေ ဒူအီ ကိူန် ဘော ထူမ် ဘော ဖြူမ် ဆေဆေ ပီ တဝ်း ဇဝ် ယေဆူ.

LUK 20
1 န့ ယီ ဇမ် အူ ဆီငဲ, ဇဝ် ယေဆူ မာနုဝ် ဂေ ဒူအီ ခဲင် ဟုဝ် ဇဝ်ဖြာ, ကာလာင် လွင် အီ ဒီ တဲး နဝ်း ဒူအီ ဒါခိုယ်. ဒေါ အန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒါ တာင် အီ အိုပ် မိူင်, ဂေ ဟဲ့ တး တဝ်း ဒီ အန်,
2 “တဲး မဲ ကာလာင် ဒီ ယေ, ပွုန် အာဆေ မဲ ဒိုဝ်း, ဘူင် ပီ ဘူင် မဲ ဒွန် မျုဝ်.း အာဆေ ဟဲ့ ခ့ဝါင် မဲ ဘူင် ပါယ် တီ.း ကာလာင်, တဲး ယေ နပ် လွင် အန် တီ.”
3 ဇဝ် ယေဆူ ဝျီ့ ဂြုဝ်း ဂေ တဝ်း, “ဘော အုဝ် ဒီ ဝီ ဒီမွှတ် ဘေ အူ မျုဝ်, တဲး ဘေ ဝီ ကာလာင် ဒီ အုဝ်.
4 ပီ ဘူင် ဒါ ဆာရာ အာယောဟာန် အီ စိုပ် ဒူအီ ခဲင် အိုမ်, န့ မုး ဇဝ်ဖြာ အီ တဲး အန် ပွိုန် ဒီ ဘူင် ပါယ် တီ.း ဆေ အာဝ် ပါယ် တီ, န့ မုး ဒူအီ, အီ စ်ု အန် ဘူင်.း”
5 ပန် တီ ဂေ ဒူအီ တွိုန် ဝီ လာယ် ဆင်ချာင် ကာတဲ ဂေ. ဂေ တဝ်း, “အေ ဒီ ဝီ တဝ်း ဒီ အန် မာဆေ.း ဆေ အေ တဝ်း, န့ မုး ဇဝ်ဖြာ အီ တဲး အန် ပွိုန် ဒီ ဘူင် ပါယ် တီ, အန် ဘော နပ် ဒီ ဒီမွှတ် အေ, ‘မှဝ် န့ ပါယ် ပီ တူ ညှိုမ် ဘေ အာယောဟာန် တွိုန်.း’
6 ဆေ အေ ယီ တဝ်း, ဒူအီ ဟဲ့ တဲး အန် ပွိုန် ဘူင်, ဂေ ဒူအီ အီ ကွယ် ဒီ နီ ဒွန် အီ, ဂေ ဒီ ဘော ဒိုဝ်း မာဝ် ဝိုန့် ယမ် အေ. ခုဝ်, ဂေ ဟဲ့ ညှိုမ် ဆီချာ, ဒါ ဆာရာ အာယောဟာန် မုး ဒူအီ အီ ဘျာန် ဂြုဝ်း ဇဝ်ဖြာ.”
7 ပန် တီ ဂေ ဝီ တဝ်း ဒီ ဇဝ် ယေဆူ, “ယေ တူ နပ် အာဆေ ဒွါ ပွုန် ဒီ ဒါ ဆာရာ တွိုန်.”
8 ဇဝ် ယေဆူ ဝီ တဝ်း ဒီ ဂေ, “ဆေ န့ ပါယ် တီ, ဘော အုဝ် တူ ကာလာင် ဒီ ဘေ, အာဆေ ဟဲ့ ဒွါ ပွုန် ဒီ အုဝ်, တဲး အုဝ် ဘူင် ဂါန် အုဝ်.”
9 ဝါယ် အန် တီ ဇဝ် ယေဆူ ကာလာင် အူဖာမာ ဒီ ဒူအီ. အန် တဝ်း, “န့ ဒွိုမ် မိုဝ်း ဒူအီ အူ ဝီ, အန် ဟဲ့ ဘူင် မာန် ဆာဘျိတ်.aဟဲ့ ဟွတ့်, အန် တဲး ဒူအီ ဟဝ် ခါတ် ဒီ ရန့်. ဝါယ် အန် တီ အန် လေး ဟာဝ် မိူင် ဟဝ်, ကွယ် လှေန့် ခဲင် မိူင် တီ.
10 ဒေါ ဟဲ့ ဇမ် အာခြာဝ် ဘ့လေ ဆာဘျိတ် ဒီ ဆိန်, အန် တိုယ် မှာယ် အန် အူ ဝီ, တဲး အန် ဟာဝ် ဇမ် ဒူင် ကွယ် ဒူအီ အီ ခါတ် ဒီ ရန့် မာန် အန် တွိုန်, တဲး အန် ဒိုဝ်း ဘ့လေ အန် မင် ကာလဝ့်. ဒူအီ ရန့် မာန် အန် တွိုန်, ဂေ ယီ ဝီ မး မှာယ် အန် တွိုန်, တဲး အန် ဝေန့်, တူ မိုဝ်း ဒီ ဒွါ မာဆေ ဒီ အန်.
11 ပန် တီ အန် ဘော တိုယ် မှာယ် အန် ပေါ အူ ဝီ, တဲး အန် ဟာဝ် ဇမ် ဒူင် ကွယ် မာန် အန်. ဂေ ဒူအီ ရန့် မာန် တွိုန် ဝီ မး ဒူအီ တီ, ဘူင် တဲး အန် စှိုမ် ဆာရေ. ဟဲ့ ဟွတ့် ဂေ တိုယ် အန် ဝီ ဝိဝ်, တူ မိုဝ်း ဒီ ဂူင့် မာဆေ.
12 ဟဲ့ ဝီ ဇမ် ဒူင် ကွယ် အန်, ဒါ ကာညာ တွိုန် ဝီ တိုယ် မှာယ် အန် ပေါ အူ ဝီ, တဲး အန် ဟာဝ် ဇမ် ဒူင် ကွယ် မာန် အန်. ဂေ ဒူအီ ခဲင် မာန် တွိုန် ဝီ ဘူင် တဲး ဘော ဝီ တီ ဇမ် ဒုက်. ဂေ ဘော ဆုတ့် အန် လေး ခဲင် မာန်.
13 ဝါယ် အန် တီ ဒါ ကာညာ မာန် တွိုန် တဝ်း, ‘မာဆေ ပီ လုဝ် အုဝ် ဘူင် ဒေါ တီ နီ.း အုဝ် ဒီ ဘူင် ပါယ် နီ. အုဝ် ဒီ တိုယ် ဂွန် ပီ ရွက့် အုဝ်, တဲး အန် ဟာဝ် ဇမ် ဒူင် ကွယ် ဂေ. ဂေ ဒီ ဘော ရုဝ်ဆေ အန်.’
14 အန် ဟဲ့ ဟွတ့် ဘူင် ပါယ် တီ, ဂေ ဒူအီ ရန့် မာန် တွိုန်, ဂေ ယိုဝ် ဂွန် ဒါ ကာညာ တွိုန် တး ကာတတ် ဒူင် ကွယ် ဂေ, ဂေ ဝီ လာယ် ဆင်ချာင်. ဂေ တဝ်း, ‘နီ, ဒူအီ တီ, အန် ဒီ ပ့လု ဂုန့် အန်. တဲး အေ ငဝ်း ဝဲန် အန်. ဟဲ့ ဟွတ့်, အေ ဒီ ပွိုန် ခါဂုန် အန်.’ ဂေ ဟဲ့ ဟွတ့် လာယ် ဆင်ချာင် ပါယ် တီ,
15 ဂေ ဘော ဆုတ့် ကာတဝ် ဒူအီ တွိုန် လေး ခဲင် မာန်, ငဝ်း ဝဲန် အန်.” ပန် တီ ဇဝ် ယေဆူ ဝီ တဝ်း, “မာဆေ ပီ ထာင် ဘေ, ဒူအီ အီ မုး ဒါ ကာညာ မာန် တွိုန်, မာဆေ ပီ ဒီ ဘူင် အန် ဒီ ဒူအီ အီ ရန့် မာန် အန် တွိုန်.း
16 အန် ဒီ တး ဇမ် ဒူင် ကွယ် မာန် အန်, ငဝ်း ဝဲန် ဂေ ဒူအီ ရန့် မာန် အန် တီ. ဟဲ့ ဟွတ့်, အန် ဘော ဒဲ့ ဒူအီ ဟဝ်, တဲး ဂေ ဝီ ရန့် မာန် အန် တီ,” ဂေ ဒူအီ ထူမ် ဂြုဝ်း ဇဝ် ယေဆူ တီ, ဂေ ဝီ တဝ်း, “ကွဲ့ တဲး န့ ဘဲန် ပါယ် တီ ဒေါ မှဝ်.”
17 ဇဝ် ယေဆူ ယီ ယွတ် ဂေ. အန် ဘော တဝ်း ဒီ ဂေ, “မှဝ် န့ ပါယ် ပီ ဒဲမ် အုန် ခဲင် ဘပ် ဇဝ်ဖြာ, ‘မာဝ် ပီ ဝဲန် ဂေ ဒူအီ ဆမ် ကာင်, အန် ဟဲ့ ဘဲန် စေန့် ရွင့်.’
18 အာဆေ ကာပုဝ့် မာဝ် တီ, အန် ဒီ ကေး, ဒီ ကာဘက် လိုဝ်. ဆေ မာဝ် တီ စုဝ်း ဒဲင် ဒူအီ, ဒူအီ တီ ဒီ ကာမုန် လိုဝ်, ဘဲန် ပီ ကာပုး.”
19 ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ဆီ မှေတ့် ဇဝ် ယေဆူ ဒေါ ကာလာင် အန် ဂြုဝ်း တီ. ဂေ နပ်, အန် ကာလာင် အူဖာမာ တီ လွင် ဂေ. ဂေ ယီ တူ ယ မှေတ့် အန် ကူပ် ယုဝ် ဂေ ဒူအီ ကိူန်.
20 ဂေ ယီ ဘ်ု ဒီ ယွတ် ဇဝ် ယေဆူ, တဲး ဂေ ပွိုန် ဒီ မှေတ့် အန်. ဂေ မိူဝ် ဇာင် ဒူအီ, တဲး ဂေ ညိုင်ရာင် ဒီ ဘဲန် ဒူအီ ဘွတ်, တဲး ဂေ တး ဒီမွှတ် ဒွန် မျုဝ် ဒီ ဇဝ် ယေဆူ, တဲး ဂေ နပ် ဒီ ကာယွင့် အန်, ပွိုန် ဒီ အာပ် အန် ဒီ ဒါ တာင် အီ အိုပ် မိူင်, တဲး အန် ဆုင်ဖျာတ် ဒါရာ ဒီ ဇဝ် ယေဆူ.
21 ဂေ ဒူအီ တွိုန် ညိုင်ရာင် ဒီမွှတ် ဇဝ် ယေဆူ. ဂေ တဝ်း, “အိုယ် ဒါ ဆာရာ, ယေ ဟဲ့ နပ်, မဲ ကာလာင် ဂြုဝ်း ဆိူဝ်. မဲ ဘော မာနုဝ် ဒူအီ, တဲး န့ မှာန်. မဲ တူ ရွက့် တူ ဇွင့် အာဆေ. မဲ မာနုဝ် ဒွန် အီ လွင် ဇဝ်ဖြာ, တဲး န့ ဆိူဝ် တဲး န့ မှာန်.
22 တဲး မဲ ကာလာင် ဒီ ယေ, ဆေ ယေ ဒွါ ရွိုန် စိုင် ဒီ ခုန်ဒီခမ် အာကဲဆာ, န့ ဒူပ် တူ ဒူပ် ဒါရာ ဇဝ်ဖြာ.း”
23 ဇဝ် ယေဆူ ဟဲ့ နပ်, ဂေ ဟဲ့ ညိုင်ရာင် ဒီ ဒီမွှတ် ဂြုဝ်း တီ.
24 အန် ဝီ တဝ်း ဒီ ဂေ, “တဲး ဘေ ဘျ ဒီ အုဝ် ရွိုန် အူ ဘူင့်, တဲး အုဝ် ယွတ် ဆီချာ. အာရိုပ် အာဆေ န့ မုး ဒဲင် ရွိုန် နီ.း စိူဝ် အာဆေ ဟဲ့ ဒဲမ် အုန် နာ ဒဲင်.း”
25 ဂေ ဒူအီ တွိုန် ဝီ တဝ်း ဒီ အန်, “န့ မုး အာရိုပ် ဘော စိူဝ် အာကဲဆာ တွိုန်.” ပန် တီ ဇဝ် ယေဆူ ဝီ တဝ်း ဒီ ဂေ, “ခဲ့ ပီ လုဝ် ဘေ ဒွါ ဒီ အာကဲဆာ, တဲး ဘေ ဒွါ. ခဲ့ ပီ လုဝ် ဘေ ဒွါ ဒီ ဇဝ်ဖြာ, တဲး ဘေ ဘော ဒွါ ဒီ အန်.”
26 အန် ဟဲ့ ဟွတ့် ကာလာင် ပါယ် တီ, ဂေ ဒူအီ တွိုန် ယီ အာမ် လွင် ပီ ကာလာင် အန် ဒီ ဂေ. ဂေ မိူဝ် တူ ပွိုန် ဒီ ကာယွင့် အန် ဒီ အာတ့် ဂေ ဒူအီ ကိူန် တွိုန်. ဟဲ့ ဟွတ့်, ဂေ တူ ဝီ တဝ်း မာဆေ.
27 ဝါယ် အန် တီ ဂေ ဒူအီ ခဲင် ဖိုင် ဆာဒူခဲ, ဂေ တး ဇမ် ဒူင် ကွယ် ဇဝ် ယေဆူ. ဂေ မုး ဖိုင် ဒူအီ အီ တဝ်း, ဆေ ဒူအီ ဟဲ့ ဟွတ့် ယမ်, ဂေ တူ ပွိုန် ဝီ ယိတ့် ဝီ အိမ်. ဂေ ဒူအီ ဇိုဝ် တီ, ဂေ တး ဒီမွှတ် အန် တဝ်း,
28 “အိုယ် ဒါ ဆာရာ, ဒါ အာမုဝ်ဆဲ ဟဲ့ ဒဲမ် အုန် ဒါရာ ဇဝ်ဖြာ တဝ်း, ‘ဆေ အီမာယ် အူ ဝီ ယမ် အာတ့် ယမ် အီဘိုန့် အန်, ဆေ အန် ညှမ် မိုဝ်း ဂွန်, ဝါ အန် ဘော လုဝ် လာယ် ယာ ဆီပြး တီ, တဲး အန် ဒွါ လှုက်လှာန် ဒီ အီကတ် အန်.’
29 ခါ အာတ့် န့ ယီ ဒွိုမ် မိုဝ်း ဂေ အူကတ် အူဝါ ဘူ ဝီ. ဝီ တာင်, အန် ဟဲ့ ခတ် ဒိုဝ်း အီဘိုန့်. အန် ယီ ယမ် ဒေါ ညှမ် မိုဝ်း အန် ဂွန်.
30 ပန် တီ ဝါ အန် ဘော ခတ် ဒိုဝ်း အီဘိုန့် တွိုန်. ဘော အန် ဝီ ယမ် ဒေါ ညှမ် မိုဝ်း အန် ဂွန်.
31 ဟဲ့ ဟွတ့် ဝါ ပေါ အူ ဝီ ဝီ ခတ် ဒိုဝ်း အီဘိုန့် တွိုန်. ဘော ဒွန် အီ ဟဲ့ ဘဲန် ပါယ် တီ. ဂေ အူကတ် အူဝါ ဘော ဘူ ဝီ, ဒွန် ဝီ ခတ် ဒိုဝ်း အီဘိုန့် အူ ဝီ တီ. ဟဲ့ ဟွတ့်, ဂေ ယမ် ဒေါ တူ မိုဝ်း ဂေ ဂွန်.
32 ဝါယ် အန် တီ အီဘိုန့် တွိုန် ဘော ယမ်.
33 ဆေ ဟီ ဇမ် ဆီငဲ ဒီ ဝီ ယိတ့် ဝီ အိမ် ဂေ ဒူအီ ယမ်, အီဘိုန့် တွိုန် ဒီ ဘဲန် အီဘိုန့် အာဆေ ခဲင် ဂေ ဒူအီ ဘူ ဝီ တွိုန်, အီ ဟဲ့ ဒွိုမ် ဘဲန် အီမာယ် အန်.း”
34 ဂေ ဟဲ့ ဟွတ့် ကာလာင် ပါယ် တီ, ဇဝ် ယေဆူ ဝီ တဝ်း ဒီ ဂေ, “ဒူအီ ဇာတ် နီ ဂေ ဒီ လာယ် လာယ်, လာယ် ဘူင် ခတ်.
35 ဂေ ဒူအီ, ဝါယ် ဟဲ့ ဝီ ယိတ့် ဝီ အိမ်, ဂေ အီ ပွိုန် ဒီ ကွယ် ဇာတ် ဒီ တး, ဂေ အာဝ် ဟူ မုး အာမျုဝ် ဒူအီ အီ လာယ် လာယ်. ဂေ ဟူ လာယ် ခတ်.
36 ဂေ မိူဝ် အာဝ် ဟူ ယမ်. ဂေ ဒီ ပီ အာမူ အာမာတ် ဇဝ်ဖြာ. ဂေ ဘော မုး ဂွန် ဇဝ်ဖြာ အီ ဟဲ့ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ်.
37 လွင် ဂေ ဒူအီ ဒီ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ်, န့ ဘော ဟဲ့ ကာလာင် ဆီချာ ခဲင် ဘပ် ဇဝ်ဖြာ ပီ ဒဲမ် ဒါ အာမုဝ်ဆဲ. ဒေါ လေး ငဝ် ခဲင် ယွုန် တွိုန်, ဒါ အာမုဝ်ဆဲ ဟဲ့ တဝ်း လွင် ဇဝ်ဖြာ, အန် မုး ဇဝ်ဖြာ ပီ ကြိုပ် အာဘြာဟမ် ဘော အာဆဲက် ဘော အာကူပ်.
38 ဒေါ တဝ်း အန် ပါယ် တီ, န့ ပီ အန် ဟဲ့ တဝ်း, ဇဝ်ဖြာ မုး ဇဝ်ဖြာ ပီ ကြိုပ် ဒူအီ အိမ်. အန် ဇဝ် တူ မုး ဇဝ်ဖြာ ပီ ကြိုပ် ဒူအီ ယမ်. န့ မိုဝ်း မီ ဂေ ဒူအီ အိမ် အီ ပွိုန် ကြိုပ် ဇဝ်ဖြာ. ဂေ ဒူအီ ဇိုဝ် တီ ဒွန် အီ, ဂေ ဘောကာဂ့လျီတ် ဟဲ့ ဝီ ယိတ့် ဝီ အိမ်, ကွယ် ဒီ အာတ့် ဇဝ်ဖြာ.”
39 ဂေ ဒါ ဆာရာ အီ မာနုဝ် ဒါရာ ဇဝ်ဖြာ မင် အီ, ဂေ ယီ တဝ်း, “အိုယ်, မဲ ဒါ ဆာရာ, မဲ ဟဲ့ ကာလာင် ဂြုဝ်း မှာန် လွင် အန် တီ.”
40 ဂေ တဝ်း ပါယ် တီ, ကူပ် တူ ယ ဒီမွှတ် ဂေ ဇဝ် ယေဆူ ပေါ န့ ပွါ.
41 ဇဝ် ယေဆူ ဝီ တဝ်း ဒီ ဂေ, “မှဝ် န့ ပါယ် ပီ တဝ်း ဂေ ဒူအီ, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး လှုက်လှာန် ခုန်ဒီခမ် အာဒါဝိတ် တွိုန်.း
42 ခဲင် ဘပ် ဇဝ်ဖြာ, န့ မုး အာဒါဝိတ် တွိုန်, အန် ဟဲ့ ဒွိုမ် ကာလာင် လွင် အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် တဝ်း, ‘ဇဝ်ဖြာ ဟဲ့ ဒွိုမ် ကာလာင် ဒီ ဒါ ကာညာ အုဝ်, တဲး မဲ တုတ့် ဒီ ခူပ် အုဝ်, ဘ့လာက် အာအး အုဝ်,
43 တဲး န့ ကော ဇမ် အာခြာဝ် ဒီ တဲး အုဝ် မဲ ညဲတ့် တူတ့် ရန်ဆူ မဲ.’
44 ခုန်ဒီခမ် အာဒါဝိတ် ဟဲ့ တဝ်း လွင် အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး ဒါ ကာညာ အီ အိုပ် အာဒါဝိတ်. ခုဝ်, အာဝ် ပွိုန် တဝ်း, အန် မုး လှုက်လှာန် အာဒါဝိတ်.”
45 ဒေါ ထူမ် ဂေ ဒူအီ ဒွန် အီ ဂြုဝ်း တီ, ဇဝ် ယေဆူ ဝီ တဝ်း ဒီ ဒီဘဲ အန်,
46 “ဘေ လုဝ် ဆာဒိက် ဂေ ဒါ ဆာရာ အီ မာနုဝ် ဒါရာ ဇဝ်ဖြာ. ဂေ အိုင် ဒီ စှိုပ် ခြိုင် စှိတ်. ဂေ ဘော အွန် ဒီ ဝိန် ဒီလဲ, တဲး ဒူအီ ခဲင် ကာလး ကြိုပ် ဂေ. ဆေ ဂေ လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ဆေ ဒူအီ ဟဝ် ဘော ဘာင် ဂေ ဟူမ် ခဲင် ကာင် ဂေ, ဂေ အိုင် ဒီ ကွယ် ဒူင် စာ.
47 ဂေ ဘော လွှက့် ဒီ ကာလာင် ဂြုဝ်း တဲး ဂေ ပွိုန် ကာင် ဂေ ယာ ဆီပြး. ဂေ ဘော ညိုင်ရာင် ဆာခိုဝ် လှေန့်, တဲး ဒူအီ ယိုဝ် ဂေ. ဂေ အီ ဘူင် ပါယ် တီ, ဂေ ဒီ လုဝ် ခမ် မှာပ် ဂေ လွှိုမ် ဒူအီ ဟဝ်.”

LUK 21
1 ပန် တီ ဝါယ် ဟဲ့ ဟွတ့် မာနုဝ် ဇဝ် ယေဆူ ဒီ ဂေ, အန် မိူဝ် ယိုဝ် ဂေ ဒူအီ ခြမ် ဘ့လေး ရွိုန် ဂေ ခဲင် ဇီဒိူက် လှူ ဂေ ရွိုန် အီ ကွယ် ခဲင် ဟုဝ် ဇဝ်ဖြာ တွိုန်.
2 အန် ဘော ယိုဝ် ယာ ဆီပြး အူ ဝီ. ယာ ဆီပြး တီ ဟဲ့ ဂိန် ကာဆဝ်. အန် ဘ့လေး မေတ် ဘွင့် အာ မေတ် ခဲင် ဇီဒိူက် တွိုန်.
3 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ, ယာ ဆီပြး တီ ဟဲ့ ဂိန် ကာဆဝ်. အန် ယဲ့ ဟဲ့ ဟပ် ရွိုန် ကိူန် လွှိုမ် ပီ ဟပ် အီ ဟဝ် ဒွန် အီ.
4 ဂေ ဒူအီ ဟဝ် ဒွန် အီ ဟဲ့ လှူ ရွိုန် အီ ကာလွှိုမ် အန်. အီဘိုန့် တီ, အန် ဟဲ့ ဂိန် ကာဆဝ်. အန် ယီ ဟဲ့ လှူ တူတ့် ဒွန် မျုဝ် ခဲ့ ပီ မိုဝ်း အန်.”
5 ဒေါ အန် တီ ဂေ ဒူအီ မင် အီ လာယ် ကာလာင် လွင် ဟုဝ် ဇဝ်ဖြာ တွိုန် တဝ်း, မာဝ် ပီ တာ ဂေ ဂုဝ် ဟုဝ် တီ ဟဲ့ စှိတ် ကာဆဝ်. ပီ လှူ ဒူအီ ဒွန် မျုဝ်, မိူဝ် ဟဲ့ ကိူန်.
6 ပန် တီ ဇဝ် ယေဆူ ဝီ တဝ်း လွင် အန် တီ, “ဒွန် မျုဝ် ပီ ပွိုန် ယိုဝ် ဘေ ဒေါ တီ နီ, န့ ဒီ ဇမ် အူ ဆီငဲ, ဂေ ဒူအီ ဟဝ် ဒီ တး ပျာတ့် ဝဲန် တူတ့်. မာဝ် ဂေ နီ, အီ ဟဝ် ဒီ ပျာတ့် ဝဲန် တူတ့်. မာဝ် အူ ဘူင့် မိူဝ် တူ ဝီ ကွယ် ဒူင် ဘြိမ် အန်.”
7 ဟဲ့ ဟွတ့်, ဂေ ဒီဘဲ ဇဝ် ယေဆူ ဝီ ဒီမွှတ် လွင် အန် တီ တဝ်း, “အိုယ် မဲ ဒါ ဆာရာ, ဒေါ မှဝ် ဂေ ဒီ ဘူင် ပီ တဝ်း မဲ တီ.း မာဆေ န့ မုး လက်ဆာနာ အီ တဲး ယေ နပ်, အာခြာဝ် အန် တီ ဟဲ့ ကာတတ် ဒီ တး.း”
8 ဇဝ် ယေဆူ ဝီ တဝ်း ဒီ ဂေ, “ဘေ လုဝ် ဆာဒိက်, ကွဲ့ တဲး ဒူအီ ပွိုန် ဒီ ကာလုဝ် ဘေ. န့ ဒီ မိုဝ်း ဘဲန် ဝီ ဘဲန် ဝီ, ဂေ ဒီ တး ဂါဝ် စိူဝ် အုဝ်. ဂေ ဒီ ဘော တဝ်း, ‘န့ ဟဲ့ မုး အုဝ်, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.’ ဂေ ဒီ ဘော တဝ်း, ‘အာခြာဝ် တီ ဟဲ့ ကာတတ် ဒီ ဇမ်.’ ဆေ န့ မိုဝ်း ဒူအီ တဝ်း ပါယ် တီ, ကွဲ့ တဲး ဘေ ဒူပ် ဂေ ဒူအီ ဇိုဝ် တီ ဒေါ မှဝ်.
9 ဆေ ဘေ ဘော ယိုဝ် ဆာဒါင် လွင် ဒူအီ လာယ် ကာဂုဝ်း ခဲင် မိူင် ဘဲန် မိူင်, ကွဲ့ တဲး ဘေ ယုဝ်. န့ လုဝ် ဘဲန် ဒွန် မျုဝ် ဇိုဝ် တီ အာတ့် ဇမ် ဒုက် တာင်. န့ ဒီ ဘော ဘဲန် ပါယ် တီ ဒွန် မျုဝ်, န့ ယီ ညှမ် ဟွတ့် တူတ့်.”
10 ပန် တီ ဇဝ် ယေဆူ ဘော တဝ်း, “ဒူအီ ခဲင် မိူင် အူ မိူင် ဒီ ကာဂုဝ်း ဒီ ဒူအီ ခဲင် မိူင် ပေါ အူ မိူင်. ဒူအီ အူ မျုဝ် ဒီ ဘော ကာဂုဝ်း ဒီ ဒူအီ ပေါ အူ မျုဝ်.
11 မာအိမ် ဒီယေန့် ကာဆဝ်. န့ ဒီ ဘော ဇမ် အာခြာဝ် တူ မိုဝ်း ပီ ဒီ ဟူမ် ဘဲန် ပ့လုဝ့် ဘဲန် ပ့လုဝ့်. န့ ဒီ ဘော မိုဝ်း ဆဝ် ဘဲန် မျုဝ် ဘဲန် မျုဝ်, ဒိုက် ဒီ ဒူအီ ကိူန်. ခဲင် ဂါင်ဟြာဝ် ဂေ ဒီ ပွိုန် ယိုဝ် နာ မွှိုမ် ယုဝ် ကာဆဝ်, ဘော ဂေ ဒူအီ ဒီ ဝီ ယုဝ် ကာဆဝ် ဘဲန် မျုဝ် ဘဲန် မျုဝ်.
12 အာတ့် ဒီ ဘဲန် ဒွန် မျုဝ် ဇိုဝ် တီ, ဂေ ဒူအီ ဒီ မှေတ့် ဘေ. ဂေ ဒီ ဘော ဘူင် နာ စီစိဝ် ဒီ ဘေ. ဂေ ဒီ ကာယွင့် ဘေ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဂေ ဒီ ဘော အာပ် ဘေ ဒီ ဒါ ကာညာ, ခြွင့် ဘေ ခဲင် ကာပိုမ်. ဂေ ဒီ ဘော ကာယွင့် ဘေ, တိုယ် ဘေ ဇမ် ဒီ အာတ့် ခုန်ဒီခမ် ဘော ဒါ ကာညာ အီ အိုပ် မိူင်. ဂေ ဒီ ဘူင် တူတ့် ဇိုဝ် တီ, ကူပ် ညှိုမ် ကြိုပ် ဘေ ဒီ အုဝ်.
13 ဒေါ အန် တီ ဘေ ဒီ ပွိုန် ဒီ ကာလာင် လွင် အုဝ် ဒီ ဂေ.
14 အာတ့် ဘူင် ဂေ ဒူအီ ပါယ် တီ ဒီ ဘေ, ဘေ တူ လုဝ် ဇေန့်ဇာ မာဆေ ပီ ဒီ လုဝ် ကာလာင် ဘေ ဒီ အာတ့် ဒါ တာင် ဂေ တီ.
15 အုဝ် ဒီ တဲး အာငျာန် ဒီ ဘေ, တဲး ဘေ နပ် ဒီ ကာလာင်, ကွဲ့ တဲး ရန်ဆူ ဘေ ပွိုန် ဒီ ကာလာင် နာ တူ မွှိုမ် လွင် ဂြုဝ်း ဘေ.
16 ဒေါ အန် တီ ဂေ ဂုန့် မာ ဘေ, ဂေ အူကတ် အူဝါ ဘေ, ဂေ ဝေါဝဲ ဘော ဂေ ဂိုက် ဘေ, ဂေ ဒီ ကာယွင့် ဘေ ဒီ အာတ့် ဒူအီ ဟဝ်. ဂေ ဒီ ဘော ငဝ်း ယမ် ဘေ မင် အီ.
17 ကူပ် ညှိုမ် ဘေ ဒီ အုဝ်, ဂေ ဒူအီ ဒွန် မျုဝ် ဒီ ဘော ဇွင့် ဘေ.
18 ဘေ ယီ တူ လုဝ် ယုဝ် မာဆေ. ဟိုက် ဂိန့် အီ ကွယ် ဒဲင် ဂိန့် ဘေ, အူ ညွင့် မိူဝ် တူ ဟြာယ်, တူ ဘျုဝ်း.
19 ဆေ ဘေ မိုဝ်း နဝ်း မန် ဘော နဝ်း အီ နပ် ဒီ ခမ် တူတ့်, ဘေ ဒီ ဘော လွတ် ယမ်, ဘေ ဒီ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
20 ဆေ ဘေ ယီ ယိုဝ် ဒါ ဆိုက် ကွယ် ရူပ် မိူင် ယေရူဆာလဲမ်, ဘေ ဒီ ဘော နပ်, အာဝ် လှေန့်, ဂေ ဒီ ဘူင် တဲး ဘေ ကော စှိုမ် တူတ့်.
21 ဒေါ အန် တီ ဂေ ဒူအီ အီ ကွယ် ခဲင် အိူင် ယူဒါ, ဂေ လုဝ် တဝ် ဟာဝ် ဒဲင် နွန်. ဂေ ဒူအီ အီ ကွယ် ခဲင် မိူင်, တဲး ဂေ လေး ဟာဝ် ပေါ အူ ပ့လုဝ့်. ဂေ ဒူအီ အီ ကွယ် နာ ရေတ့် မိူင်, ကွဲ့ တဲး ဂေ ဝီ လိုပ် ခဲင် မိူင်.
22-23 ဒေါ အန် တီ ဆေ န့ မိုဝ်း အီဘိုန့် အီ တူ အး ဘော အီဘိုန့် အီ မိုဝ်း ဂွန် အာင အီ ဆီ ပူ, ဂေ ဒီ ဇမ် ဒုက် တာင်. ဂေ ဒူအီ ခဲင် မိူင်, ဂေ ဒီ မိုဝ်း ဆဝ် ကိူန်. ဇဝ်ဖြာ ဒီ ဘော ဘျ ခဲ့ ဟဲ့ ရူ ကာဆဝ် အန် ဒီ ဂေ ဒူအီ တွိုန်. ဒေါ အန် တီ န့ မုး အာခြာဝ် ဝီ ပွိုန် ဇဝ်ဖြာ ဘူင် နာ တူ မွှိုမ် ဒီ ဒူအီ ခဲ့ ဟဲ့ ဘူင် ဂေ ဒီ အန်. အန် ဇဝ် လုဝ် ဘူင် ပါယ် တီ, တဲး န့ ဘဲန် တူတ့် ပီ ဒွိုမ် တဝ်း အန် ခဲင် ဘပ် ဇဝ်ဖြာ.
24 ဂေ ဒူအီ ကိူန် ဒီ ယမ် ဒီ မာ ပွါ့ လာင်. အီ ဟဝ် ဒီ မှေတ့် ဂေ, ဆုတ့် ဂေ လေး ခဲင် မိူင် ဂေ, တိုယ် ဂေ ဟာဝ် ဇမ် မိူင် ဒွန် မိူင်. ဂေ ဒူအီ အာမျုဝ် ဟဝ်, ဂေ ဒီ ညဲတ့် ကာပျာတ့် မိူင် ယေရူဆာလဲမ် ဘော အိုပ် ခဲင် မိူင် တီ, တဲး န့ ကော ဇမ် ပန် ဒီ တူတ့် အာခြာဝ် ဒီ အိုပ် ဂေ မိူင် ဘေ.
25 န့ ဒီ ဘော လိုဝ်း အီ မွှိုမ် ယုဝ် ကာဆဝ် ဒီ ဆီငဲ ဘော ဒီ မာဂျီန် ဂေ ဆီမန့်. ဒဲင် ကာဒါယ် နီ, ဂေ ဒူအီ ဒွန် မျုဝ်, ဂေ တူ နပ် ဒီ ဘူင် မာဆေ. ဂေ ဒီ ယွတ် အိုမ် နမ်မုက်ဆာရာ အီ မွှိုမ် ယုဝ်. ဂေ ဘော ယွတ် မာ အိုမ် အီ ဒီယုး တာင်.
26 ဒူအီ ဒီ ဘဲန် ပိဝ် ဒုဝ် ကူပ် ယုဝ် ဂေ ဒုက် အီ ဒီ တး ဒဲင် ကာဒါယ်. န့ ဒီ ဘော မိုဝ်း ပွုန် အီ တဲး ဂါင်ဟြာဝ် ကွယ် ဒါခိုယ်, ဂေ ဘော ယုဝ် ပွုန် တီ အာဝ် ဟူ ပီ ဘြိမ်, ယုဝ် န့ ဒီယုး, ကွဲ့ ဟူ တဲး န့ မိုဝ်း မာဆေ အီ ကွယ် ဒူင် ဘြိမ် အန်.
27 ဒေါ အန် တီ ဂေ ဒီ ယိုဝ် ဒူအီ အီ ဟဲ့ ဘဲန် ဂွန် ဒူအီ တး လူင် ဒဲင် ကာဒါယ်, ကွယ် ခဲင် န့အု. ဘော ပွုန် ဘော အာဖုင် ဒင်ခုဝ် အန် ဒီ တာင် ကာဆဝ်.
28 ဒေါ ဇမ် အာခြာဝ် ဒီ ကာစုး ဒီ ဘဲန် တူတ့် ဒွန် မျုဝ် ပါယ် တီ, ဘေ လုဝ် ဘဲန် နဝ်း ဒါခိုယ်. ခုဝ်, ဇဝ်ဖြာ ဟဲ့ ကာတတ် ဒီ တး ချွတ် ဘေ.”
29 ဒေါ အန် တီ ဇဝ် ယေဆူ ကာလာင် အူဖာမာ ဒီ ဂေ. အန် တဝ်း, “ဘေ လုဝ် ယွတ် ဟေ ဒီပူ ဂေ ဟေ ဒွန် မျုဝ်.
30 ဒေါ ယိုဝ် ဘေ ရာ အန် ဟဲ့ န့လုဝ်း, ဘေ နပ်, ဂ့လာယ် ဟဲ့ ကာတတ် ဒီ တး.
31 ပါယ် တီ, ဆေ ဘေ ယိုဝ်, ဒုက် ပီ တဝ်း အုဝ် ဒွန် မျုဝ် န့ ဟဲ့ ဘဲန်, ဘေ ဘော နပ်, အာဝ် လှေန့် ဇဝ်ဖြာ ဒီ အိုပ် ဒူအီ ဒဲင် ကာဒါယ်.
32 အုဝ် ယီ တဝ်း အာခ်ု ဒီ ဘေ, ဇာတ် နီ တူ တူတ့် အာတ့် ဒီ ဘဲန် တူတ့် ဒွန် မျုဝ် ပီ တဝ်း အုဝ် ဒီ ဘေ ဒေါ တီ နီ.
33 ဘော ကာဒါယ် ဘော ဂါင်ဟြာဝ် ဂေ ဒီ ဟြာယ်. ဂြုဝ်း အီ လေး ခဲင် မူတ့် အုဝ် ယီ တူ ဟြာယ် ဒေါ မှဝ်. န့ ဒီ ကွယ် ဆေဆေ.
34 ဘေ ယီ လုဝ် ဆာဒိက် ဆီချာ, ကွဲ့ တဲး ဘေ မိုဝ်း နဝ်း မှဲ ကူပ် အိုင် ဘေ ဒီ ဟူမ် ကိူန်, ဟူမ် ကာလွှိုမ်, ဘော ကူပ် ယိုတ့် ဘေ ပဝ်း, ကူပ် ဒီ စှိုမ် ဘေ ကြုဝ်ကြာမ် ဘဲန် မျုဝ် ဘဲန် မျုဝ် အီ ကွယ် ဒဲင် ကာဒါယ် နီ. ဆေ ဘေ ယီ ယုဝ် ပါယ် တီ, ဆီငဲ ဒီ တး ဒုက် တာင် တီ ဒီ တး ဇမ် ဒီ ဘေ အူ ဇေန့်, ဒေါ တူ ထာင် တူ နမ်လှုဝ်း ဘေ.
35 ဒုက် တာင် တွိုန် ဒီ တး ဒီ ဂေ ဒူအီ ဘောကာဂ့လျီတ် ဒဲင် ကာဒါယ်.
36 ခုဝ် အန် တီ ဘေ လုဝ် ဆာဒိက် ဘ်ု ဆေဆေ. ဘေ လုဝ် ဆာခိုဝ် ဆေဆေ, တဲး ဘေ မိုဝ်း ဟဲန့် ဒီ ခမ် ဒုက် ဒွန် မျုဝ် ပီ ဒီ ဘူင် ဒူအီ ဒီ ဘေ, တဲး ဘေ ဘော ပွိုန် ဒီ ကွယ် ဒီ အာတ့် ဒူအီ အီ ဟဲ့ ဘဲန် ဂွန် ဒူအီ.” ဇဝ် ယေဆူ မာနုဝ် ပါယ် တီ.
37 ဒွန် ဆီငဲ ဇဝ် ယေဆူ ဝီ မာနုဝ် ဒူအီ ခဲင် ဟုဝ် ဇဝ်ဖြာ. ခဲင် မှိုဝ် အန် ယီ လေး ခဲင် မိူင်, ဟာဝ် အိတ် ဒဲင် နွန် ဟေ နာမန်.
38 ဂေ ဒူအီ ဘောကာဂ့လျီတ် ယီ ယိတ့် ဆိန့်ဝး စေဝ်, ဟာဝ် တဲး ဂေ စေဝ် ဇမ် ဒူင် ကွယ် ဇဝ် ယေဆူ ခဲင် ဟုဝ် ဇဝ်ဖြာ, တဲး ဂေ ပွိုန် ဒီ ထူမ် ဂြုဝ်း ပီ မာနုဝ် အန်.

LUK 22
1 ဝါယ် အန် တီ ဟဲ့ ဇမ် ဘ့လွယ် ဟူမ် ဒူအီ ခါမုန် အီ တူ ဟပ် ဆီနမ် ဘြး. ဂေ ဒူအီ ဘော တဝ်း, န့ မုး ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ.
2 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ လာယ် ဆင်ချာင် မှဝ် ဂေ ဒီ ပါယ် ဒီ တဲး ဂေ ပွိုန် ဒီ ငဝ်း ယမ် ဇဝ် ယေဆူ. ဂေ ယီ ယုဝ် ဒူအီ ကိူန်.
3 ဒေါ အန် တီ ဘုဝ် ကာနမ် အီ စိူဝ် ဆာတာန်, အန် ဘော လိုပ် ခဲင် ဒုဝ် ဘူင့် အာယူဒတ်, အီ စိူဝ် ဘော အာဆာခါရီအူတ်, အီ မုး ဒူအီ အူ ဝီ ကာတဲ ဒီဘဲ ဇဝ် ယေဆူ ဂိုဝ် ဒီ အာ ဝီ.
4 အာယူဒတ် ဘော ဟာဝ် ဇမ် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ ဘ်ု ဟုဝ် ဇဝ်ဖြာ. အန် မိူဝ် လာယ် ကာမွုန် ဒီ ဂေ လွင် မှဝ် အန် ဒီ ပါယ် ဒီ အာပ် ဇဝ် ယေဆူ ဒီ ဂေ.
5 ဂေ ဒါ တာင် တွိုန် ဘော ခူယ် ကာဆဝ် လွင် အန် တီ. ဂေ မိူဝ် လာယ် ဖြူမ် ဒီ ဒွါ ရွိုန် ဒီ အာယူဒတ်.
6 အာယူဒတ် ဘော ဝီ ဟြေတ့် ပီ ဒီ ပါယ် တဲး အန် ပွိုန် ဒီ အာပ် ဇဝ် ယေဆူ ဒီ ဂေ ဒါ တာင် တွိုန် ဒေါ တူ မိုဝ်း ဒူအီ ဟဝ် ကွယ် ရိုမ် ဒူပ် အန် ဇဝ်.
7 ဝါယ် အန် တီ ဟဲ့ ဇမ် ဆီငဲ ဟူမ် ဂေ ဒူအီ ခါမုန် အီ တူ မိုဝ်း ဆီနမ် ဘြး. န့ မုး ဆီငဲ လုဝ် လှူ ဂေ ဂွန် မာဘူ, တဲး ဂေ ဟူမ် ရိုမ်.
8 ဆီငဲ အန် တီ, ဇဝ် ယေဆူ စ်ု အာပေတာရူ ဂါယ် အာယောဟာန် တဝ်း, “တဲး ဘာယ် ဟာဝ် ရဲန် မာဘူ အာဒါ အေ, တဲး အေ ပွိုန် ဒီ ဟူမ် ရိုမ်.”
9 ဂါယ် ဝီ ဒီမွှတ် အန်, “မဲ ဒီ တဲး ယာယ် ဟာဝ် ရဲန် ဘ့လွယ် တီ နာ မှဝ်.း”
10 ဇဝ် ယေဆူ ဝီ တဝ်း ဒီ ဂါယ်, “ဆေ ဘာယ် လိုပ် ခဲင် မိူင်, ဘာယ် ဒီ ယိုဝ် အီမာယ် အူ ဝီ, အန် ဒီ ဂွတ် ကာပဝ် အိုမ်. ဘာယ် လုဝ် ဒူပ် ဒူအီ တီ, ဘော လိုပ် ခဲင် ကာင် ဒူင် လိုပ် အန်.
11 ဟဲ့ ဟွတ့် ဘာယ် လုဝ် ကာလာင် ဒီ ဒါ ကာညာ ကာင် တဝ်း, ‘အိုယ် ဒါ, ဒါ ဆာရာ ယာယ် တဲး ယာယ် မှာန့်, တဲး မဲ ဒွါ ဟူင် ဒီ ဟူမ် ဘ့လွယ် လှုဝ်း အေ ဇဝ်ဖြာ ဒေါ ကာလုဝ်း အန် ကာင် အီ. ဘော အန် ဘော ဒီဘဲ အန် လုဝ် ဟူမ် ရိုမ်.’ ဘာယ် ဟီ ဟွတ့် တဝ်း ပါယ် တီ,
12 ဒါ ကာညာ ကာင် တွိုန်, အန် ဒီ တဲး ဘာယ် လိုပ် ခဲင် ဟူင် တာင် အီ ကွယ် ခြွင့် ဒဲင်. ဟဲ့ ဟွတ့်, ဘာယ် လုဝ် ရဲန် ပီ ဒီ ဟူမ် အေ ခဲင် ဟူင် တီ.”
13 ဟဲ့ ဟွတ့် ကာလာင်, ဂါယ် အာ ဝီ ဘော ဟာဝ် ဘော ယိုဝ် တူတ့် ဒွန် မျုဝ် ပီ ကာလာင် ဇဝ် ယေဆူ ဒီ ဂါယ်. ဝါယ် အန် တီ ဂါယ် ဝီ ရဲန် ဘ့လွယ် တွိုန် ဒီ တီ.
14 ဒေါ ဟဲ့ ဇမ် အာခြာဝ် ဒီ လုဝ် ဟူမ်, ဇဝ် ယေဆူ ဘော တး တုတ့် ဒီ မာတိန့်. ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ ကွယ် ရိုမ် ဒူပ် အန်.
15 အန် ဝီ တဝ်း ဒီ ဂေ, “အုဝ် ဟဲ့ ဆီ ကွယ် ကာဆဝ် ရိုမ် ဒူပ် ဘေ, ဟူမ် ဘ့လွယ် တီ အာတ့် လုဝ် ခမ် အုဝ် ဒုက်.
16 အုဝ် တဝ်း ဒီ ဘေ, အုဝ် တူ ဝီ ဟူမ် ဘ့လွယ် တီ အာတ့် ဒီ ဘူင် ဟွတ့် အုဝ် ဒွန် မျုဝ် ပီ ဒီ လုဝ် ဘူင် အုဝ်, အာတ့် ကွယ် အုဝ် ခဲင် မိူင် ပီ အိုပ် ဇဝ်ဖြာ.”
17 ဝါယ် အန် တီ အန် ဘော ဒိုဝ်း ဆီလာတ့်, ဘော ကာလာင် ဂုင် ဂေဇူ ဒီ ဇဝ်ဖြာ. အန် တဝ်း, “တဲး ဘေ ဒိုဝ်း ဆီလာတ့် နီ. တဲး ဘေ ဒွန် အီ ဒျီင်.
18 အုဝ် တဝ်း ဒီ ဘေ, အူ ဆိန့် ဒေါ တီ နီ, ကော ဇမ် အာခြာဝ် ဒီ အိုပ် ဇဝ်ဖြာ ကာဒါယ်, အုဝ် အာဝ် ဟူ ဒျီင် အိုမ် ဆာဘျိတ်.”a
19 ပန် တီ အန် ဘော ဒိုဝ်း ခါမုန်, ကာလာင် ဂုင် ဂေဇူ ဒီ ဇဝ်ဖြာ. အန် ဘော ကာဘက် ခါမုန်, ဒွါ ဒီ ဂေ. အန် ဘော တဝ်း ဒီ ဂေ, “နီ, န့ မုး ဒုဝ် ဘူင့် အုဝ်. အုဝ် ဒီ အာပ် ဒုဝ် ဘူင့် အုဝ် ဒါင် ဘေ. ဘေ လုဝ် ဟူမ် ခါမုန် နီ, တဲး ဘေ လှုဝ်း ပဲ့ ဟဲ့ ဘူင် အုဝ် ဒါင် ဘေ.”
20 ဂေ ဟဲ့ ဟွတ့် ဟူမ်, အန် ဘော ဒိုဝ်း ဆီလာတ့် ပါယ် တီ. အန် တဝ်း, “ဆီလာတ့် နီ, န့ မုး နှာမ် အုဝ် အီ လေး တူတ့် ခဲင် ဒုဝ် ဘူင့် အုဝ် ဒါင် ဘေ. န့ ဘျ ကာဒိက် ဆတ်ဇာ ကာမာယ် ပီ ဒွါ ဇဝ်ဖြာ ဒီ ဘေ.
21 တဲး ဘေ ယီ ယွတ်, ဒူအီ ဒီ အာပ် အုဝ် ဒီ ရန်ဆူ အုဝ်, အန် ဟဲ့ ကွယ် ဟူမ် ရိုမ် ဒူပ် အုဝ်. ဘော အန် ဟဲ့ ဘ့လေး ဒဲ အန် ဒဲင် မာတိန့် နီ.
22 ဟဲ့ မှာန်, ခဲ့ ခ့ဝါင် ဇဝ်ဖြာ ဂေ ဘူင်, ဂေ ဒီ ဘူင် ဒွန် မျုဝ် ဒီ အုဝ် အီ ဟဲ့ ဘဲန် ဂွန် ဒူအီ. န့ ယီ မုး ဒူအီ အီ ဒီ အာပ် အုဝ် တီ, အန် ဒီ ဇမ် ဒုက် တာင် အာခါခ်ု.”
23 ဂေ ဒီဘဲ အန် လာယ် ကာမွုန် ကာတဲ ဂေ, ဒူအီ ဒီ ယ ဘူင် ပီ ကာလာင် ဇဝ် ယေဆူ တီ, အန် မုး အာဆေ.
24 ပန် တီ ဂေ ဒီဘဲ အန် ဝီ လာယ် ကာလာင် နာ ကာတဲ ဂေ, အာဆေ ဟဲ့ တာင် လွှိုမ် အီ ဟဝ်.
25 ဇဝ် ယေဆူ တဝ်း ဒီ ဂေ, “ခုန်ဒီခမ် အီ အိုပ် ဒူအီ အာမျုဝ် ဟဝ်, ဂေ တာ ပွုန် ဂေ တဲး ဂေ အိုပ် ဒူအီ ဘော ဘူင် တဲး န့ ဒုက် ဒီ အီ. ဂေ ဒူအီ အီ အိုပ် အီ ဟဝ်, ဂေ ဆီ တဲး အီ ဟဝ် ဒဲ့ ဂေ တဝ်း ‘ဒါ အီ မိုဝ်း နဝ်း ဒီဟာင်, နပ် ဒီ စွယ် ဒူအီ.’
26 န့ ယီ မုး ဘေ, ဘေ တူ လုဝ် ဘူင် ပါယ် တီ. အာဆေ ဆီ ဘဲန် ဒါ တာင် အီ အိုပ် ဒူအီ ဟဝ်, တဲး အန် ဘဲန် ပီ ဝါ ဒွန် အီ. အာဆေ ဟဲ့ ဘဲန် ဒါ ကာညာ အီ အိုပ် ဒူအီ, တဲး အန် ဘဲန် ပီ ဒဲစေန့် အီ, တဲး အန် စွယ် ဒွန် အီ.
27 ဆေ န့ မုး ဒူအီ အီ တုတ့် ဟူမ်, အန် တာင် လွှိုမ် ဒူအီ အီ အဝ်း ဘူမ်, လိုမ်လာ ဒူအီ အီ ကွယ် ဟူမ်. န့ ယီ မုး ဘေ, ဘေ လုဝ် ဒူပ် အုဝ်. ဒေါ ကွယ် ရိုမ် အုဝ် ဒူပ် ဘေ, အုဝ် ဟဲ့ ဘဲန် ဒဲစေန့် ဘေ.
28 ဒေါ ဇမ် အုဝ် ဒုက် ဒွန် မျုဝ် ဘေ ဟဲ့ ကွယ် ရိုမ် ဒူပ် အုဝ် ဆေဆေ.
29 ဂုန့် အုဝ် ဟဲ့ တဲး အုဝ် အိုပ် မိူင် ပီ အိုပ် အန်. ပါယ် တီ, အုဝ် ဒီ ဘော တဲး ဘေ ဘဲန် ဒါ တာင် ခဲင် မိူင် ပီ အိုပ် အုဝ်.
30 ဘေ ဒီ ပွိုန် ကွယ် ဟူမ် ရိုမ် ဒူပ် အုဝ် ခဲင် မိူင် ပီ အိုပ် အုဝ်. ဘေ ဒီ ဘော ကွယ် နာ ဒဲင် မာလာင်, ဆုင်ဖျာတ် ဒါရာ ဒီ ဂေ ဂိုဝ် ဒီ အာ ခြိုဝ် ခဲင် ဒူအီ အာမျုဝ် အီဆာရေလ.”
31 ဝါယ် အန် တီ အန် ဝီ တဝ်း, “အိုယ် အာဆီမူန်, တဲး မဲ ထူမ် ဂြုဝ်း အုဝ်. ဘုဝ် ကာနမ် အီ စိူဝ် ဆာတာန်, အန် ဟဲ့ မှာန့်, တဲး ဇဝ်ဖြာ ခ့ဝါင် အန် ထေဝ် နဝ်း မဲ, တဲး န့ ပီ ဂေ ဒူအီ ယွိုမ် ငှုဝ်.
32 အုဝ် ယီ ဟဲ့ ဆာခိုဝ် ဒါင် မဲ, ကွဲ့ တဲး မဲ ဝဲန် နဝ်း ညှိုမ် မဲ, ကွဲ့ တဲး မဲ စှိုမ်. ဆေ မဲ ဟဲ့ ဝီ ဘျွင် နဝ်း, တဲး မဲ စွယ် ဂေ ဘီနွင် မဲ, တဲး ဘော ဂေ မိုဝ်း နဝ်း ရိတ် နဝ်း မန်.”
33 အာပေတာရူ ဝီ တဝ်း, “အိုယ် မဲ ဇဝ်, အုဝ် ဟဲ့ ဘ့လေး နဝ်း အုဝ်, ဆေ ဒူအီ ဒီ ခြွင့် မဲ ခဲင် ကာပိုမ်, ဆေ ဂေ ဒီ ဘော ငဝ်း ယမ် မဲ, အုဝ် ယီ ဒီ ဒူပ် မဲ ဆေဆေ.”
34 အန် ဟဲ့ ဟွတ့် တဝ်း ပါယ် တီ, ဇဝ် ယေဆူ ဝီ တဝ်း ဒီ အန်, “အာပေတာရူ, အုဝ် တဝ်း ဒီ မဲ, အာတိုဝ်, အာတ့် ကာတွုန် အျီန်, မဲ ဒီ ဘော ကာလာင် အူယ် ဇေန့်, မဲ တူ နပ် အုဝ်.”
35 ဝါယ် အန် တီ ဇဝ် ယေဆူ ဝီ တဝ်း ဒီ ဂေ ဒီဘဲ အန်, “ခါ အာတ့် အုဝ် ဟဲ့ တိုယ် ဘေ ဟာဝ် ဒွန် ပ့လုဝ့်, အုဝ် တူ တဲး ဘေ ဂူင့် ဟူ ဘော ရွိုန်. အုဝ် တိုယ် ဘေ ဟာဝ် ဒူပ် န့တေန့်, တူ တဲး ဘေ မိုဝ်း ဒီ ဂူင့် ခူဒိန့် ကာလွှိုမ်. ဒေါ ဟာဝ် ဘေ ပါယ် တီ, ဘေ မိုဝ်း ပီ ဇုတ် လုတ် မာဆေ.း” ဂေ ဝီ တဝ်း ဒီ အန်, “အာဝ် မိုဝ်း.”
36 ပန် တီ ဇဝ် ယေဆူ ဝီ တဝ်း, “ဒေါ တီ နီ, ဒူအီ အီ မိုဝ်း ဟူ ဘော ရွိုန်, တဲး အန် ဒိုဝ်း ဟာဝ်. ဒူအီ အီ တူ မိုဝ်း မာ ပွါ့ လာင်, တဲး အန် ယွင့် ဆီတုဝ် အန်, စိုဝ်း မာ ပွါ့ လာင်.
37 အုဝ် ယီ တဝ်း ဒီ ဘေ, ပီ ဒဲမ် အုန် ခဲင် ဘပ် ဇဝ်ဖြာ လွင် အုဝ်, န့ လုဝ် ဘဲန် တူတ့် ပါယ် တီ. ခဲင် ဘပ် ဇဝ်ဖြာ န့ တဝ်း, ‘ဂေ ဒူအီ ဟဲ့ တဝ်း လွင် အန်, အန် ကွယ် ခဲင် ဖိုင် ဂေ ဒူအီ အီ ဘူင် မှာပ် ဆေဆေ.’ ဇဝ်ဖြာ မိူဝ် ဟဲ့ တဲး န့ ဘဲန် ပါယ် တီ ဒေါ တီ နီ.”
38 ဂေ ဒီဘဲ အန် ဝီ တဝ်း ဒီ အန်, “မဲ ဇဝ်, နီ, ဟဲ့ မိုဝ်း မာပွါ့ လာင် အာ ဘ့လ.” အန် ဝီ တဝ်း, “စူ ခဲ့ တီ.”
39 ဝါယ် အန် တီ ဇဝ် ယေဆူ လေး ခဲင် မိူင်, ဟာဝ် ဒီ နွန် ဟေ နာမန်, ဒူင် ဟာဝ် အန် ဆေဆေ. ဂေ ဒီဘဲ အန် ဘော ဟာဝ် ရိုမ် ဒူပ် အန်.
40 ဒေါ ဟဲ့ တး ဇမ် အန် ဒူင် တွိုန်, ဇဝ် ယေဆူ တဝ်း ဒီ ဒီဘဲ အန်, “ဘေ လုဝ် ဆာခိုဝ်, ကွဲ့ တဲး ဘေ ဒူပ် ဘုဝ် ကာနမ် အီ ကာဆုး ဘေ ဘူင် မှာပ်.”
41 ဝါယ် အန် တီ အန် လေး ဟာဝ် ဒူင် ကွယ် ဂေ, ဟာဝ် ကာတူင့် ခဲ့ ပွိုန် ဝိုန့် မာဝ်, ခြိုပ်ခြဝ် ဘော ဆာခိုဝ်.
42 အန် တဝ်း, “အိုယ် ဂုန့် အုဝ်, ဆေ မဲ ဘော ပွိုန် ဘူင်, တဲး မဲ ဒိုဝ်း ဝဲန် ဒုက် နီ. န့ ပီ ဆီလာတ့် အီ မိုဝ်း ဂူင်. ကွဲ့ တဲး အုဝ် လုဝ် ဒျီင်. မဲ ယီ ကွဲ့ ဘူင် ပီ အိုင် အုဝ်, တဲး မဲ ဘူင် ပီ အိုင် မဲ.”
43 န့ ယီ မိုဝ်း အာမူ အာမာတ် ဇဝ်ဖြာ လူင် ခဲင် မိူင် ဂါင်ဟြာဝ် တး ဇမ် ဒူင် ကွယ် အန်, စွယ် အန်, တဲး အန် ဝီ မိုဝ်း ပ့လူမ်.
44 ဒေါ အန် တီ ဇဝ် ယေဆူ ဝီ ကာဒုး ဒုက် တာင် ခဲင် နဝ်း အန်. အန် ဘော ဆာခိုဝ် ကာဆဝ် လွှိုမ် ခါ အာတ့်. အိုမ် ဒီမှုး အီ လှဲ ဒီ ဒုဝ် ဘူင့် အန်, န့ ကော ဘဲန် နှာမ်, စုဝ်း ဒဲင် ကာဒါယ်.b
45 အန် ဟဲ့ ဟွတ့် ဆာခိုဝ် ပါယ် တီ, အန် ဝီ ယိတ့် ဟာဝ် ဒူင် ကွယ် ဒီဘဲ အန်. အန် ဘော ယိုဝ် ဂေ ဟဲ့ အိတ်. ခုဝ်, ဘော ဂေ ဟဲ့ မိုဝ်း ဒုက် ခဲင် နဝ်း.
46 ပန် တီ အန် ဝီ တဝ်း ဒီ ဂေ, “မှဝ် န့ ပါယ် ပီ အိတ် ဘေ.း တဲး ဘေ ယိတ့်, ဆာခိုဝ်, ကွဲ့ တဲး ဘေ ဒူပ် ဘုဝ် ကာနမ် အီ ကာဆုး ဘေ ဘူင် မှာပ်.”
47 ဇဝ် ယေဆူ ညှမ် ဒန် ဟွတ့် ကာလာင် ဂြုဝ်း တီ, န့ မိုဝ်း ဒူအီ ကိူန် တး ဒူင် တဝ်း အန် ဒီ ဟာဝ်. အာယူဒတ် အီ မုး အူ ဝီ ခဲင် ဒီဘဲ ဇဝ် ယေဆူ ဂိုဝ် ဒီ အာ ဝီ တွိုန်, အန် ဘော ယဲတ့် ဒီ အာတ့် ဂေ ဒူအီ ကိူန်. အာယူဒတ် ဟဲ့ ဇမ် ဒူင် ကွယ် ဇဝ် ယေဆူ, အန် ဘော အုး ဇဝ် ယေဆူ.
48 ဇဝ် ယေဆူ တဝ်း, “အိုယ် အာယူဒတ်, မဲ ဟဲ့ အုး ဟဲ့ အာပ် ဒူအီ အီ ဟဲ့ ဘဲန် ဂွန် ဒူအီ ဒီ အီ ဟဝ်.း”
49 ဂေ ဒူအီ အီ ကွယ် ရိုမ် ဒူပ် ဇဝ် ယေဆူ, ဒေါ ယိုဝ် ဂေ ပီ ဒီ ဘူင် ဒူအီ ဟဝ် ဒီ အန်, ဂေ တဝ်း, “မဲ ဇဝ်, မဲ ဆီ တဲး ယေ ဒိုဝ်း မာပွါ့ လာင်, ကာဂုဝ်း ဒီ ဒူအီ ဂေ တီ.း”
50 ဒီဘဲ အန် အူ ဝီ မိူဝ် ဒဲပ် ဟျုဝ့် ဘ့လာက် အာအး ဒါ အူ ဝီ အီ မုး ဒဲစေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
51 ဇဝ် ယေဆူ ယီ တဝ်း ဒီ အန်, “စူ ခဲ့ တီ.” ဝါယ် အန် တီ အန် ဒိုဝ်း ဟျုဝ့် ဒူအီ တွိုန် ဝီ ပိ တဲး န့ ကဲန်.
52 ပန် တီ ဇဝ် ယေဆူ ကာလာင် ဒီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဒါ ကာညာ အီ ဘူင် ဂါန် ဒီ ဟုဝ် ဇဝ်ဖြာ, ဘော ဂေ ဒါ တာင် အီ ဟဲ့ တး မှေတ့် အန် တွိုန်. အန် တဝ်း, “ဘေ ဂူင့် မာ ပွါ့ လာင် ဘော န့ကြွုန်, တး ဇမ် ဒီ နီ. န့ နှဲန် အုဝ် ဟဲ့ မုး ဒူအီ ယဲတ့် ဒါ ဇူန်.
53 အုဝ် ယီ ဟဲ့ ကွယ် ရိုမ် ဒူပ် ဘေ ခဲင် ဟုဝ် ဇဝ်ဖြာ ဒွန် ဆီငဲ ဒွန် ဆီငဲ. မှဝ် န့ ပါယ် ဘေ ပီ တူ မှေတ့် အုဝ် ဒေါ အန် တီ.း ဒေါ တီ နီ, ဟဲ့ မုး အာခြာဝ် ဒီ ပွိုန် ဘေ ဘူင် ပီ ဆီ ဘူင် ဘေ. န့ မုး အာခြာဝ် နာ တူ မွှိုမ်, အာခြာဝ် ဒီ မိုဝ်း အပ် ဝွင့် ပွုန် တာင်.”
54 ပန် တီ ဒူအီ ဂေ တွိုန် ဘော မှေတ့် ဇဝ် ယေဆူ. ဂေ တိုယ် အန် ဇမ် ခဲင် ကာင် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. အာပေတာရူ ယီ ဟာဝ် ဒူပ် နာ ပန် ယီ ရာမ် ကာတူင့်.
55 ဒေါ အန် တီ ဒူအီ ဘုတ် ငဝ် နာ ကာတဲ ဂ့လင် နာ ရေတ့် ကာင် ဒါ အီ တွိုန်. အာပေတာရူ ဟာဝ် တုတ့် ရိုမ် ဒူပ် ဂေ ဒူအီ တွိုန်, တုတ့် ဝါတ် ငဝ်.
56 န့ ယီ မိုဝ်း အီဘိုန့် အူ ဝီ အီ မုး ဒဲစေန့် အီ. အန် ဘော ယိုဝ် အာပေတာရူ ကွယ် ဝါတ် ငဝ်, အန် ယွတ် ဆီချာ အာပေတာရူ ဘော တဝ်း ဒီ အီ ဟဝ်, “ဒူအီ ဝီ နီ, ဘော အန် ကွယ် ခဲင် ဖိုင် အာယေဆူ တွိုန်.”
57 အန် ဟဲ့ ဟွတ့် ကာလာင်, အာပေတာရူ ဝီ တဝ်း, “အာဝ် မုး, အုဝ် တူ ဒွိုမ် ယိုဝ် ဒူအီ တီ ဒေါ မှဝ်.”
58 ဝါယ် အန် တီ အာဝ် လှေန့်, ပေါ အူ ဝီ တဝ်း, “ဘော မဲ မုး ဒူအီ အီ ကွယ် ခဲင် ဖိုင် ဂေ တွိုန်.” အာပေတာရူ ယီ တဝ်း, “အိုယ် အီကတ်, အာဝ် မုး, အာဝ် မှာန်.”
59 ဝါယ် အန် တီ ကော နုဝ့် အူ နာရီ, ဘော အီမာယ် ပေါ အူ ဝီ စုး ဒီ ကာလာင် ဆီချာ ဒီ ဒူအီ ဟဝ် တဝ်း, “ဒူအီ နီ, အုဝ် ဟဲ့ နပ် ဆီချာ, ဘော အန် ဟဲ့ ဒူပ် ဒူအီ တီ. ဘော အန် ဟဲ့ မုး ဒူအီ အာမျုဝ် ဂါလီလေ.”
60 အာပေတာရူ ယီ ဝီ တဝ်း ဒီ အန်, “အိုယ် အီကတ်, အုဝ် တူ နပ် မာဆေ ပီ ကာလာင် မဲ တီ.” အာပေတာရူ ညှမ် ဒန် ဟွတ့် ကာလာင် ဂြုဝ်း တီ, န့ ဘော မိုဝ်း အျီန် ကာတွုန် အူ ဇေန့်.
61 ဇဝ် ယေဆူ ဘော မာငး ယွတ် အာပေတာရူ. အာပေတာရူ ဝီ လှုဝ်း အူ ဇေန့် ဂြုဝ်း ပီ ဒွိုမ် ကာလာင် ဇဝ် ယေဆူ ဒီ အန်, ဒေါ တဝ်း အန်, “အာတိုဝ်, အာတ့် ကာတွုန် အျီန်, မဲ ဒီ ဘော ကာလာင် အူယ် ဇေန့်, မဲ တူ နပ် အုဝ်.”
62 ဝါယ် အန် တီ အန် လေး ဟာဝ် ဒူင် ကွယ် ဂေ တွိုန် ဘော ယာမ် တာင်.
63 ဂေ ဒဲစေန့် အီ ဘ်ု ဇဝ် ယေဆူ, ဂေ ဘော ကာညး အန်, ဘော မး အန်.
64 ဂေ မိူဝ် ကာဘိတ် ငါယ် အန်, ကွဲ့ တဲး အန် ယိုဝ်. ဂေ တဝ်း ဒီ အန်, “ဆေ န့ မှာန် နပ် မဲ ဒွန် မျုဝ်, ကာလာင် ဒီ ယေ, အာဆေ ဟဲ့ မး မဲ.”
65 ဒဲင် တီ, ဂေ ဘော တဝ်း ဘဲန် မျုဝ် ဘဲန် မျုဝ်, ကာလာင် နာ စီစိဝ် ဒီ အန်.
66 ပါ ခဲညှာ ဆိန့်ဝး, ဂေ ဒါ တာင် ခဲင် အိူင် ယူဒါ ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ, ဂေ ဒူအီ အီ ဆုင်ဖျာတ် အာမူ တီ, ဂေ ဘော တး ကာဇု. ဂေ တိုယ် ဇဝ် ယေဆူ တး ဇမ် ခဲင် ဟူင် လာယ် ဆင်ချာင် ဂေ. ဂေ ဘော တဝ်း,
67 “ဆေ မဲ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, တဲး မဲ ကာလာင် ဒီ ယေ.” ဇဝ် ယေဆူ ဝီ တဝ်း ဒီ ဂေ, “ဆေ အုဝ် ဒီ ကာလာင် ဒီ ဘေ, အုဝ် ဟဲ့ နပ်, ဘေ တူ ညှိုမ် အုဝ်.
68 ဆေ အုဝ် ယီ ဒီမွှတ် ဘေ, အုဝ် ဟဲ့ နပ်, ဘေ တူ ဝီ ဝျီ့ ဂြုဝ်း အုဝ်.
69 အူ ဆိန့် ဒေါ တီ နီ, ဒူအီ အီ ဟဲ့ ဘဲန် ဂွန် ဒူအီ, အန် ဒီ ပွိုန် ဒီ ကွယ် ဘ့လာက် အာအး ဇဝ်ဖြာ, အီ မိုဝ်း ပွုန် တာင်.”
70 ဂေ ဖိုင် ဒူအီ အီ ဆုင်ဖျာတ် ဒါရာ ဝီ တဝ်း ဒီ ဇဝ် ယေဆူ, “ဆေ န့ ပါယ် တီ, မဲ မုး ဂွန် ဇဝ်ဖြာ.း” “ဟဲ့ မှာန် ပီ တဝ်း ဘေ,” အန် ဝီ တဝ်း ဒီ ဂေ.
71 ပန် တီ ဂေ ဝီ လာယ် ကာမွုန်, ဝီ တဝ်း, “ဘေ ယိုဝ်, အေ ဟဲ့ ဟွတ့် ထူမ် ဂြုဝ်း အီ လေး ခဲင် မူတ့် အန်. အန် ဟဲ့ ဟွတ့် ခဲန့် ဇဝ်ဖြာ. အေ အာဝ် ဟူ လုဝ် ဒူအီ ဟဝ် ဝီ ကာလာင် ဒီ အေ လွင် ပဲ့ ဟဲ့ ဘူင် အန်.”

LUK 23
1 ဝါယ် အန် တီ ဂေ ဖိုင် ဒူအီ အီ ဆုင်ဖျာတ် ဒါရာ, ဂေ ဘောကာဂ့လျီတ် တိုယ် ဇဝ် ယေဆူ ဇမ် ဒူင် ကွယ် အာဖီလာတ်.
2 ဂေ မိူဝ် ကာယွင့် ဇဝ် ယေဆူ တဝ်း, “ယေ ဟဲ့ ယိုဝ် ဒူအီ နီ မာနုဝ် တဲး မိူင် ယေ ကာပျာတ့် လိုဝ်. အန် ဘော ခြဲ ဒူအီ ဒွါ ရွိုန် စိုင် ဒွန် မျုဝ် ဒီ ခုန်ဒီခမ် အာကဲဆာ. အန် မိူဝ် ပီခိုက် အန် တဝ်း, အန် မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဘော တဝ်း, အန် မုး ခုန်ဒီခမ်.”
3 ဂေ ဟဲ့ ဟွတ့် ကာယွင့် အန် ပါယ် တီ, အာဖီလာတ် တွိုန် ဒီမွှတ် ဇဝ် ယေဆူ. အန် တဝ်း, “ဟဲ့ မှာန် မုး မဲ ခုန်ဒီခမ် အီ အိုပ် ဂေ ဒူအီ ယူဒါ.း” ဇဝ် ယေဆူ ဝီ တဝ်း ဒီ အန်, “ဟဲ့ မှာန် ပီ တဝ်း မဲ.”
4 ပန် တီ အာဖီလာတ် ဝီ တဝ်း ဒီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဒီ ဂေ ဒူအီ ဟဝ် တွိုန်, “အုဝ် တူ ယိုဝ် နာ တူ မွှိုမ် ပဲ့ ဟဲ့ ဘူင် ဒူအီ နီ.”
5 ဂေ ဒူအီ တွိုန် ဝီ တဝ်း လွှိုမ် ခါ အာတ့် “ဒူအီ နီ ဘူင် တဲး န့ ဆီနန် ဆီနိူင် ခဲင် မိူင်. အန် ဟဲ့ မာနုဝ် ဒူအီ ခဲင် အိူင် ဂါလီလေ ဘော ဝီ ဟာဝ် ဇမ် ဘော ခဲင် အိူင် ယူဒါ ဒွန် ပ့လုဝ့်. ဒေါ တီ နီ, အန် ဟဲ့ တး ဘော ခဲင် မိူင် အေ နီ.”
6 အာဖီလာတ်, ဒေါ ထူမ် အန် ဂြုဝ်း တီ, အန် ဝီ ဒီမွှတ် တဝ်း, “ဒူအီ နီ တး အိူင် ဂါလီလေ.း”
7 အန် ကော နပ်, ဇဝ် ယေဆူ မုး ဒူအီ အီ ကွယ် ခဲင် မိူင် ဂါလီလေ အီ မုး မိူင် ပီ အိုပ် ခုန်ဒီခမ် အာဟေရူတ်, အန် ဘော တိုယ် ဂေ တဲး ဂေ ဟာဝ် ဒူင် ကွယ် အာဟေရူတ် တွိုန်. ဒေါ အန် တီ အာဟေရူတ် ဟဲ့ တး ကွယ် ခဲင် မိူင် ယေရူဆာလဲမ်.
8 အာဟေရူတ် တွိုန်, ဒေါ ယိုဝ် အန် ဇဝ် ယေဆူ, နဝ်း အန် ဒါခိုယ် ကာဆဝ်. ဟဲ့ လှေန့်, အန် ဟဲ့ ဆီ ယိုဝ် ဇဝ် ယေဆူ. အန် ဟဲ့ ယိုဝ် ဂြုဝ်း ပီ ကာလာင် အီ ဟဝ် လွင် အန်. အန် ဘော ဆီ ယိုဝ် ဇဝ် ယေဆူ ဘူင် နာ မွှိုမ် အာမ် ကာဆဝ်.
9 အာဟေရူတ် ဒီမွှတ် ဒွန် မျုဝ် ဒီ ဇဝ် ယေဆူ. အန် ယီ တူ ဝီ ဝျီ့ မာဆေ ဒီ အာဟေရူတ်.
10 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ တး ဇမ် ဒီ အာတ့် အန်, ကာလာင် နာ တူ မွှိုမ် ဒွန် မျုဝ် လွင် ဇဝ် ယေဆူ. ဂေ တဝ်း, မှာပ် အန် ဟဲ့ တာင် ကာဆဝ်.
11 ပန် တီ ခုန်ဒီခမ် အာဟေရူတ် ဘော ဂေ ဒါ ဆိုက် အန် ကာညး ဇဝ် ယေဆူ, ဘူင် နာ တူ မွှိုမ် ဒီ အန်. ဂေ မိူဝ် ကာညး အန်, တဲး အန် စှိုပ် ဆီတုဝ် စှိတ် ပီ ခုန်ဒီခမ်. ဟဲ့ ဟွတ့်, ဂေ ဝီ တိုယ် အန် ဝေန့် ဒူင် ကွယ် အာဖီလာတ် တွိုန်.
12 ခါ အာတ့် အာဟေရူတ် ဂါယ် အာဖီလာတ် တူ လာယ် ကာလဝ့်. ဆီငဲ အန် တီ, ဂါယ် ယီ ဘဲန် အူ ဂိုက်.
13 အာဖီလာတ် ဘာင် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် ဒူအီ ဘော ဂေ ဒူအီ ကိူန်, တဲး ဂေ ဟာဝ် ဇမ် ဒူင် ကွယ် အန်.
14 အန် တဝ်း ဒီ ဂေ, “ဘေ ဟဲ့ တိုယ် ဒူအီ နီ ဇမ် ဒီ အာတ့် အုဝ်. ဘေ မိူဝ် တဝ်း အန် မုး ဒူအီ မာနုဝ် အီ ဟဝ် ကွဲ့ ဟူ တဲး ဂေ ဒူပ် ယေ. ဒေါ တီ နီ အုဝ် ဟဲ့ ဒီမွှတ် ဆီချာ ပဲ့ ဟဲ့ ဘူင် အန် ဒီ အာတ့် ဘေ. အုဝ် ယီ တူ ယိုဝ် နာ တူ မွှိုမ် မာဆေ ပဲ့ ဟဲ့ ကာယွင့် ဘေ လွင် အန်.
15 ဘော ခုန်ဒီခမ် အာဟေရူတ် တူ ယိုဝ် နာ တူ မွှိုမ် မာဆေ. ခုဝ်, အာဟေရူတ် ဟဲ့ တိုယ် အန် ဝီ တး ဇမ် ဒူင် ကွယ် အုဝ်. ဒူအီ နီ အာဝ် မိုဝ်း ဒီ ဘူင် နာ တူ မွှိုမ် မာဆေ, အီ တဲး အုဝ် ပွိုန် ဒီ ငဝ်း ယမ် အန်.
16 ကူပ် န့ ပါယ် တီ, အုဝ် ဒီ တဲး ဂေ မး အန်, ဟဲ့ ဟွတ့်, အုဝ် ဒီ ဝီ တဲး အန် လွတ်.”
17 န့ ဘော မုး ဟိတ် ဂေ, တဲး အာဖီလာတ် ဘ့လေး ဒူအီ အီ ကွယ် ခဲင် ကာပိုမ် အူ ဝီ ဒေါ ဘူင် ဂေ ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ.a
18 ဂေ ဒူအီ ကိူန် တွိုန် ဘော ဒတ် တာင် တဝ်း, “တဲး မဲ ငဝ်း ယမ် ဒူအီ နီ. တဲး မဲ ဒွါ အာဘာရာဘ လေး ခဲင် ကာပိုမ်.”
19 အာဘာရာဘ တွိုန် မုး ဒူအီ ပီ ပက် ဂေ, ခြွင့် ခဲင် ကာပိုမ် ကူပ် ဟဲ့ ဘူင် အန် တဲး ဒူအီ ဆီနန် ဆီနိူင် ခဲင် မိူင် ယေရူဆာလဲမ်. အန် မိူဝ် ဟဲ့ ငဝ်း ယမ် ဘော ဒူအီ.
20 အာဖီလာတ် မိုဝ်း နဝ်း ဆီ ဘ့လေး ဇဝ် ယေဆူ. အန် ဘော ဝီ တဝ်း ဒွန် မျုဝ် ဒီ ဒူအီ ကိူန် တွိုန်.
21 ဂေ ဒူအီ ကိူန် ယီ ဒတ် တာင် တဝ်း, “တဲး မဲ တဲး အန် ယမ် ဒဲင် ရွင့် ကာဝဲ့.” ဂေ ဒတ် တာင် ပါယ် တီ ဘဲန် ဇေန့် ဘဲန် ဇေန့်.
22 အာဖီလာတ် ဝီ တဝ်း ဒီ ဂေ အူယ် ဇေန့်. “မှဝ် န့ ပါယ် ပီ ဆီ တဲး ဘေ အန် ယမ်.း ဒူအီ တီ ဟဲ့ ဘူင် နာ တူ မွှိုမ် မျုဝ် မှဝ်.း အုဝ် တူ ယိုဝ် နာ တူ မွှိုမ် ပီ ကာအာပ် အန် ယမ်. အုဝ် ဒီ တဲး ဂေ မး အန်, ဟဲ့ ဟွတ့်, အုဝ် ဒီ ဘ့လေး အန်.”
23 ဂေ ဒူအီ ကိူန် ယီ တူ ထူမ်, နပ် ဒတ် တာင်. ဂေ ဝီ ကာဖြူမ် ဒီ ဒတ် တာင်, မှာန့် ဒီ အာဖီလာတ် တဲး အန် ငဝ်း ယမ် ဇဝ် ယေဆူ ဒဲင် ရွင့် ကာဝဲ့. ပီ ကာလာင် ဂေ, န့ ယီ တာင် လွှိုမ် ပီ တဝ်း အာဖီလာတ် ဒီ ဂေ. ဂေ ဟဲ့ ဝဲန် ဂြုဝ်း အန်.
24 ပန် တီ အာဖီလာတ် ဆုင်ဖျာတ်, တဲး ဂေ ဒူအီ ဘူင် ဒီ ဇဝ် ယေဆူ ပီ မှာန့် ဂေ ဒီ အန်.
25 အန် မိူဝ် ဘ့လေး ဒူအီ ပီ ပက် ခြွင့် ဂေ ခဲင် ကာပိုမ် ကူပ် ဘူင် အန် ဆီနန် ဆီနိူင် ခဲင် မိူင် ဘော ငဝ်း ယမ် ဒူအီ. အန် ဘော အာပ် ဇဝ် ယေဆူ ဒီ ဂေ ဒါ ဆိုက်, တဲး ဂေ ဘူင် ပီ အိုင် ဂေ.
26 ဝါယ် အန် တီ ဂေ တိုယ် ဇဝ် ယေဆူ လေး ဒူင် တွိုန်. ဒေါ ဟာဝ် ဂေ ဒူပ် န့တေန့်, ဂေ ဘော ကာတုန့် ဒူအီ အူ ဝီ အီ တး ခဲင် မိူင် ကူရေန့်. အန် စိူဝ် အာဆီမူန်. အန် ဟဲ့ တး ဒီ မာန် အန်, ဒူပ် န့တေန့် ဟာဝ် ဂေ. ဂေ ကာစွှာ့ အန်, တဲး အန် ဂွတ် ရွင့် ကာဝဲ့ ဒူပ် ဒီ ပန် ဇဝ် ယေဆူ.
27 ဂေ ဒူအီ ကိူန် ဘော ဒူပ် ဒီ ပန် အန်. ကာတဲ ဂေ ကိူန် ဘော မိုဝ်း အီဘိုန့် မင် အီ. ဂေ ယာမ် ဘော မိုဝ်း နဝ်း က့လိုဝ် လွင် ဇဝ် ယေဆူ.
28 ဇဝ် ယေဆူ ယီ ယိုဝ် ဂေ, အန် ဘော တဝ်း ဒီ ဂေ, “အိုယ် ဘေ အီဘိုန့် ခဲင် မိူင် ယေရူဆာလဲမ်, ကွဲ့ ယာမ် ကူပ် ကာဝေ ဘေ ဒီ အုဝ်. တဲး ဘေ ယာမ် ကူပ် ကာဝေ ဘေ ဒုဝ် ဘေ ဘော ဂွန် ဘေ.
29 န့ ဒီ ဇမ် အူ ဆီငဲ, ဂေ ဒူအီ ဒီ တဝ်း, ‘ဂေ အီဘိုန့် အီ တူ မိုဝ်း ဂွန် ဘော အီ တူ မိုဝ်း ဒီ ရတ့် ဂွန် အာင, ဂေ ဟဲ့ ဒါခိုယ် လွှိုမ် အီ ဟဝ်.’
30 ဒေါ အန် တီ ဂေ ဒူအီ ဒီ တဝ်း ဒီ နွန်, ‘တဲး ဘေ ကေး ထိပ် ယေ.’ ဘေ ဒီ ဘော တဝ်း ဒီ ဒါအာင် မာဝ်, ‘တဲး ဘေ ဆီဘ့လိုက် ဝဲန် ယေ ဒီ နီ, ကွဲ့ တဲး ယေ လုဝ် ခမ် ဒုက် တာင် အီ ဒီ တး.’
31 ဆေ ဒူအီ ဘူင် ဇိုဝ် တီ ဒီ အုဝ်, အီ တူ မိုဝ်း မှာပ်, အီ ပီ ဟေ အိမ်, အာဝ် ဟူ နပ် ဒီ ကာလာင် ပီ ဒီ ဘူင် ဂေ ဒီ ဒူအီ အီ ပီ ဟေ ကာဟဝ်း.”
32 ဒေါ အန် တီ ဂေ ဒူအီ အီ တိုယ် ဇဝ် ယေဆူ နာ ရေတ့် မိူင်, ဂေ ဘော တိုယ် ဘော ဒူအီ အာ ဝီ, အီ ဟဲ့ ဘူင် မှာပ်, ငဝ်း ဒီရိုမ် ဘော ဂါယ် ဒူပ် ဇဝ် ယေဆူ.
33 ဂေ ဟဲ့ တး ဇမ် ဒူင် စိူဝ် ဒူင် ကွယ် ကာအာင် ဂိန့်, ဂေ ဘော ဒိုက် ဇဝ် ယေဆူ ဒီ ရွင့် ကာဝဲ့. ဟဲ့ ဟွတ့်, ဂေ ဘော ဆမ် ရွင့်. န့ ဘော မိုဝ်း ဒူအီ မိုဝ်း မှာပ် အာ ဝီ ဒိုက် ဒီ ရွင့် ကာဝဲ့ ခူပ် ဇဝ် ယေဆူ. ဂေ တဲး အူ ဝီ ကွယ် ဘ့လာက် အာအး ပေါ အူ ဝီ ကွယ် ဘ့လာက် အာဂ အန်.
34 ဇဝ် ယေဆူ ယီ တဝ်း, “အိုယ် ဂုန့် အုဝ်, အုဝ် မှာန့်, တဲး မဲ ဂဝ်း ဝဲန် မှာပ် ဂေ. ဂေ တူ နပ် မာဆေ ပီ ဘူင် ဂေ ဒီ အုဝ်.” ဂေ ဒါ ဆိုက် ယီ ကာဆာင် ခြိုင် ပီ တာ အန်, လာယ် ကာဒုဝ်, အာဆေ ဒီ ပွိုန်.
35 ဒူအီ ကိူန် ဘော ယွတ် ဇဝ် ယေဆူ. ဂေ ဒါ ကာညာ အိုပ် မိူင် ကာညး အန်. ဂေ တဝ်း, “ဒူအီ နီ ဟဲ့ ဒွိုမ် စွယ် ဒူအီ ဟဝ်. ဆေ အန် မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, တဲး အန် ဝီ စွယ် ဒုဝ် ဘြိမ် အန်, ချွတ် အာဆာက် အန်.”
36 ဂေ ဒါ ဆိုက် ဘော ကာညး အန်. ဂေ တး ဒီ အာတ့် အန်, ဒွါ အန် ဒျီင် အိုမ် ဆာဘျိတ်b အီ ပြာင်.
37 ဂေ ဘော တဝ်း, “ဆေ ဟဲ့ မှာန်, မုး မဲ ခုန်ဒီခမ် ဒူအီ ယူဒါ, တဲး မဲ ချွတ် ဒုဝ် မဲ, တဲး မဲ လေး လူင် ဒဲင် ရွင့် ကာဝဲ့ တီ.”
38 ဂေ ယီ ဟဲ့ ဒဲမ် အုန် နာ ဒဲင် ဂိန့် အန်, “ဒူအီ နီ မုး ခုန်ဒီခမ် အီ အိုပ် ဒူအီ ယူဒါ.”
39 ဒူအီ ဘူင် မှာပ် အူ ဝီ, အီ ဟဲ့ ဒိုက် ဒီ ရွင့် အီ ကွယ် ခူပ် ဇဝ် ယေဆူ, အန် ဘော ကာလာင် ဂြုဝ်း တူ မွှိုမ် ဒီ အန်. အန် တဝ်း, “ဆေ မဲ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, တဲး မဲ ချွတ် ဒုဝ် မဲ, ချွတ် ဘော ယာယ်.”
40 ဒူအီ အီ ဒိုက် ဒီ ရွင့် ပေါ အူ ဘ့လာက် တူ တဲး အန် ကာလာင် ပါယ် တီ. အန် တဝ်း, “မဲ တူ နပ် ဒီ ယုဝ် ဇဝ်ဖြာ ဒေါ မှဝ်.း မဲ ယိုဝ်, မဲ လုဝ် ခမ် ဒီ ရိုမ် မှာပ် အူ မျုဝ် ဒူပ် အန်.
41 အာယ် အာ ဝီ နီ ယီ ဟဲ့ ကာအာပ် ယမ် ပါယ် တီ. အာယ် ဟဲ့ ဘူင် နာ တူ မွှိုမ်. ဒူအီ နီ ယီ တူ ဘူင် နာ တူ မွှိုမ် မာဆေ.”
42 အန် ဟဲ့ ဟွတ့် ကာလာင် ပါယ် တီ, အန် ဝီ တဝ်း ဒီ ဇဝ် ယေဆူ, “တဲး မဲ နမ်လှုဝ်း အုဝ်. ဆေ မဲ ဇမ် ခဲင် မိူင် ပီ အိုပ် မဲ, ကွဲ့ တဲး မဲ ပိဝ် အုဝ်.”
43 ဇဝ် ယေဆူ ဝီ တဝ်း ဒီ အန်, “အုဝ် တဝ်း အာခ်ု ဒီ မဲ, အာတိုဝ် နီ မဲ ဒီ ပွိုန် ကွယ် ဒါခိုယ်, ကွယ် ရိုမ် ဒူပ် အုဝ် ခဲင် မိူင် ဒါခိုယ်, မိူင် ဂျာမ်ဆာ.”
44 ပန် တီ ဟဲ့ ဇမ် ကာတဲ ဆီငဲ. ဒေါ အန် တီ ခဲင် မိူင် ဘော မိူင် ဘော အပ် ဝွင့် အာဒါ အူယ် နာရီ.
45 ခဲင် ဟုဝ် ဇဝ်ဖြာ န့ ယီ မိုဝ်း ဘိက် ဂွင့် အီ ဘဲန် ရဲင် အီ စန် ကာဆဝ်. န့ ဘော ကာယာတ့် ရာင် အန်, ဘဲန် အာ ဘ့လာက်.
46 ဇဝ် ယေဆူ ဘော ဒတ် တာင် တဝ်း, “အိုယ် ဂုန့်, အုဝ် အာပ် နဝ်း ဖွိုမ် အုဝ် ဒီ မဲ,” အန် ဟဲ့ ဟွတ့် တဝ်း ပါယ် တီ, ဖွိုမ် အန် ဘော တူတ့်.
47 န့ ယီ မိုဝ်း ဒူအီ အီ အိုပ် ဒါ ဆိုက် အူ မာယဝ်း ဝီ, ဒေါ ယိုဝ် အန် ဒွန် မျုဝ် ပါယ် တီ, အန် စုး ဒီ အိူပ် ဇဝ်ဖြာ. အန် တဝ်း, “ဟဲ့ မုး, ဟဲ့ မှာန်, ဒူအီ တီ ဟဲ့ မုး ဒူအီ ဆိူဝ်, ဒူအီ တူ ဘူင် မှာပ်.”
48 ဂေ ဒူအီ ကိူန်, အီ ဟဲ့ တး ယွတ် ပီ ဘူင် ဂေ, ဒေါ ယိုဝ် ဂေ ဒွန် မျုဝ် ပီ ဘူင် ဂေ ဒီ ဇဝ် ယေဆူ, ဂေ ဘော ပါ ဘာင်နဝ်း ဂေ, ဘော စုး ဒီ ဝီ လေး ဝေန့် ဒူင် ကွယ် ဂေ.
49 ဂေ ဒူအီ အီ နပ် ဇဝ် ယေဆူ ဘော ဂေ အီဘိုန့် အီ ဟဲ့ ဒူပ် အန် တး အိူင် ဂါလီလေ, ဂေ ဘော ကွယ် နာ ကာတူင့် ယွတ် တူတ့် ဒွန် မျုဝ်.
50 န့ ယီ မိုဝ်း အီမာယ် အူ ဝီ, အန် မုး ဒူအီ မွှိုမ်. အန် စိူဝ် အာယုဝ်ဆဲပ်. အန် တး ခဲင် မိူင် အေရီမာထီ အီ ကွယ် ခဲင် အိူင် ယူဒါ.
51 အန် ဟဲ့ နှဝ့် န့ဒဝ့် ပန် ဒီ တး အိုပ် ဇဝ်ဖြာ ကာဒါယ်. အန် ဘော မုး ဒူအီ အီ ကွယ် ခဲင် ဖိုင် ဒါ တာင် အီ ဆုင်ဖျာတ် ဒါရာ. အန် ယီ တူ ဆီဖဝ် ပီ ဆုင်ဖျာတ် ဂေ ဒီ ဇဝ် ယေဆူ. အန် မိူဝ် တူ အိုင် ပီ ဘူင် ဂေ.
52 အာယုဝ်ဆဲပ် ဘော ဟာဝ် ဇမ် ဒူင် ကွယ် အာဖီလာတ်. အန် မှာန့်, တဲး အာဖီလာတ် ဒွါ ဒုဝ် ဘူင့် ဇဝ် ယေဆူ ဒီ အန်.
53 အန် ဒိုဝ်း လူင် ဒုဝ် ဘူင့် ဇဝ် ယေဆူ ဒဲင် ရွင့် ကာဝဲ့, ဒိုဝ်း ဘိက် ကာတမ် လုယ် အူ ဖိူန်, ကာဘန် ဘိက် တီ ဒီ ဒုဝ် ဘူင့် ဇဝ် ယေဆူ. ဟဲ့ ဟွတ့်, ဂေ ဘ့လေး အန် ခဲင် ကာဒဝ် ဘာရေဝ် ကာမာယ် ပဲ့ ဟဲ့ ဟွတ့် ဂိုဝ်း ဂေ ခဲင် ဒါအာင် မာဝ်, အီ တူ ဒွိုမ် မိုဝ်း ဒီ ဘ့လေး ဒူအီ ယမ်.
54 ဆီငဲ အန် တီ မုး ဆီငဲ ရဲန် အုန် ဂေ ဒူအီ ဒွန် မျုဝ် အာတ့် ဆီငဲ ဒီလှဝ်. ဒေါ အန် တီ ဆီငဲ ဒီလှဝ် ဟဲ့ ငှါ ဒီ ဇမ်.
55 ဂေ အီဘိုန့် အီ ဟဲ့ ဒူပ် ဇဝ် ယေဆူ ဆိန့် ဒေါ တး အန် ခဲင် အိူင် ဂါလီလေ, ဂေ ဘော ဟာဝ် ဒူပ် အာယုဝ်ဆဲပ် ခဲင် ကာဒဝ် ဘာရေဝ်, ယွတ် ဒူင် ဘ့လေး ဂေ ဒုဝ် ဘူင့် အန်.
56 ဝါယ် အန် တီ ဂေ ဘော ဝေန့် ကာင် ဂေ, မ့ပြာယ် အုန် န့ကြိုဝ်း ဆီနမ် ပြဲ ဘော နာမန် အုး ငှုန် ပီ တာ ဂေ ဖဝ်း ဒီ ဒုဝ် ဘူင့် ဒူအီ ယမ်. ဆီငဲ ဒီလှဝ် ဂေ ယီ ကွယ် ဒီလှဝ်, ဒူပ် ပီ ဒမ် ဒါရာ ဂေ ဘူင်.

LUK 24
1 ဟဲ့ ဇမ် ဆီငဲ ဝါယ် ဆီငဲ ဒီလှဝ်, ဆိန့်ဝး စေဝ်, ဂေ အီဘိုန့် တွိုန် ဘော ဟာဝ် ဇမ် ဒူင် ကွယ် ကာဒဝ် ဘာရေဝ်. ဂေ မိူဝ် ဂူင့် ဆီနမ် ပဲ့ ဟဲ့ ရဲန် အုန် ဂေ ခါ အာတ့်.
2 ဒေါ ဟဲ့ တး ဇမ် ဂေ ဒူင် တွိုန်, ဂေ ဘော ယိုဝ်, မာဝ် တာင် ပီ ဘ့လေး ဂေ နာ အာတ့် မာလုဝ်း ကာဒဝ် ဘာရေဝ်, တဲး န့ ကာဘိတ် ရိတ်, အာဝ် ဟူ မိုဝ်း.
3 ဒေါ ယိုဝ် ဂေ ကာဒဝ် ဘာရေဝ် ဟဲ့ န့ဝိုဝ်း ပါယ် တီ, ဂေ ဘော လိုပ် နာ ခဲင်. ဂေ ယွတ်, ယီ တူ ယိုဝ် ဒုဝ် ဘူင့် ဇဝ် ယေဆူ.
4 ဂေ ဘော အာမ် ကာဆဝ်. ဂေ တာ ယိုဝ် အီမာယ် အာ ဝီ ဟဲ့ ကွယ် ဒီ အာတ့် ဂေ. ခြိုင် ဂါယ် ဟဲ့ လုယ် ရာဝ်.
5 ဂေ အီဘိုန့် ဘော ယုဝ် ကာဆဝ်. ဂေ ဘော ခြိုပ်ခြဝ်. ဒေါ ကြိုပ် ဂေ ပါယ် တီ, အီမာယ် ဂါယ် တွိုန် တဝ်း ဒီ ဂေ, “မှဝ် န့ ပါယ် ပီ တး ဟြေတ့် ဘေ ဒူအီ အိမ် ဒူင် ကွယ် ဒူအီ ယမ် နီ.း
6 ဒူအီ ပီ ဟြေတ့် ဘေ တီ, အန် တူ ကွယ် ဒီ နီ. အန် ဟဲ့ ဝီ ယိတ့် ဝီ အိမ်. ဘေ လုဝ် လှုဝ်း ဂြုဝ်း ပီ တဝ်း အန် ဒီ ဘေ ဒေါ ဆီ ကွယ် ရိုမ် အန် ဒူပ် ဘေ ခဲင် အိူင် ဂါလီလေ.
7 အန် ဟဲ့ ဒွိုမ် တဝ်း ဒီ ဘေ, ‘ဂေ ဒီ အာပ် ဒူအီ အီ ဟဲ့ ဘဲန် ဂွန် ဒူအီ, တဲး ဂေ ဒူအီ မိုဝ်း မှာပ် ပွိုန် ဒီ အိုပ် အန်. ဂေ ဒီ ငဝ်း ယမ် အန်, ဒိုက် အန် ဒီ ရွင့် ကာဝဲ့. ဟီ နုဝ့် အူယ် ဆီငဲ, အန် ယီ ဒီ ဝီ ယိတ့် ဝီ အိမ်.’”
8 ဒေါ အန် တီ ဂေ အီဘိုန့် တွိုန် ဝီ လှုဝ်း ဂြုဝ်း ပီ ဒွိုမ် ကာလာင် ဇဝ် ယေဆူ ဒီ ဂေ.
9 ပန် တီ ဂေ ဝီ လေး ခဲင် ကာဒဝ် ဘာရေဝ်, ဟာဝ် ကာလာင် တူတ့် ပီ ယိုဝ် ဂေ တွိုန်, တဲး ဂေ ဒီဘဲ ဇဝ် ယေဆူ ဂိုဝ် ဒီ အူ ဝီ ဘော ဂေ ဂိုက် ဇဝ် ယေဆူ ဒွန် အီ ကော နပ် တူတ့် လွင် အန် တီ.
10 ဂေ အီဘိုန့် အီ ကာလာင် လွင် အန် တီ ဒီ ဂေ ဒူအီ တွိုန်, န့ မုး နာင် မာရီ အီ တး မိူင် မာက်ဒါလာ, ဘော နာင် ယုဝ်ဟာနာ, ဘော နာင် မာရီ အီ မုး မာ အာယာကူပ်, ဘော အီဘိုန့် အီ ဟဝ် အီ ကွယ် ရိုမ် ဒူပ် ဂေ.
11 ဂေ ဒီဘဲ ဇဝ် ယေဆူ ယီ ထာင်, အီဘိုန့် ဂေ တီ ကာလာင် ဂြုဝ်း ပီယေန့်. ခုဝ်, ဂေ မိူဝ် တူ ညှိုမ် ပီ ခဲ ဂေ.
12 အာပေတာရူ ယီ ယိတ့် ကာဘ့လဲပ် ဟာဝ်, တး ဇမ် ဒူင် ကွယ် ကာဒဝ် ဘာရေဝ် တွိုန်, မုတ် ယွတ် နာ ခဲင်. အန် ယိုဝ် ဘိက် ပီ ကာဘန် ဂေ ဒုဝ် ဘူင့် ဇဝ် ယေဆူ. ဟဲ့ ဟွတ့်, အန် ဝီ ဝေန့် ဘော အာမ် ကာဆဝ် လွင် အန် တီ.a
13 ဆီငဲ အန် တီ, န့ ယီ မိုဝ်း ဒီဘဲ ဇဝ် ယေဆူ အာ ဝီ, ဂါယ် ဟာဝ် ဒူပ် န့တေန့် အီ ဟာဝ် မိူင် အေမာအု. မိူင် တွိုန် ဂါယ် မိူင် ယေရူဆာလဲမ်, ခြာဝ် န့တေန့် ကာတူင့် ကာဘက် အာ နာရီ.b
14 ဒေါ ဟာဝ် ဂါယ်, ဂါယ် ဘော လာယ် ကာမွုန် လွင် ဆာဒါင် ဒွန် မျုဝ် ပဲ့ ဟဲ့ ယိုဝ် ဂါယ် ဒေါ အာ အူယ် ဆီငဲ အီ ပွုန် တး.
15 ဒေါ လာယ် ကာမွုန် ဂါယ် ပါယ် တီ, ဇဝ် ယေဆူ တး ဇမ် ဒူင် ကွယ် ဂါယ် ဘော ကာလာင် ဒီ ဂါယ်. အန် ဘော စုး ဒီ ဟာဝ် ရိုမ် ဒူပ် ဂါယ်.
16 ဂါယ် ဘော ယိုဝ် အန်, ဂါယ် ယီ တူ နပ်, အန် မုး ဇဝ် ယေဆူ.
17 ဇဝ် ယေဆူ ဒီမွှတ် ဂါယ် တဝ်း, “လွင် မာဆေ ပီ လာယ် ကာမွုန် ဘာယ် ဒေါ ဟာဝ် ဘာယ် ဒူပ် န့တေန့် နီ.း” ဒူအီ အာ ဝီ တွိုန် ဘော ဂိူတ် အူ ကာစန်, န့ လိုဝ်း, ဂါယ် မိုဝ်း နဝ်း က့လိုဝ်.
18 ဒူအီ အူ ဝီ အီ စိူဝ် အာခါလေအုဝ်ဖာ, အန် တဝ်း, “ဒူအီ ဘော မိူင် ခဲင် မိူင် ယေရူဆာလဲမ် ဟဲ့ နပ် လွင် အန် တီ. ဟဲ့ မှာန်, မဲ အူ ဝီ မုး ခဲတ့် အီ တူ နပ် လွင် ဒွန် မျုဝ် ပဲ့ ဟဲ့ ဘူင် ဂေ အာ အူယ် ဆီငဲ အီ ဟဲ့ ပွုန် တး.း”
19 “မာဆေ န့ မုး.း” ဇဝ် ယေဆူ ဝီ ဒီမွှတ် ဂါယ်. ဂါယ် ဝီ တဝ်း, “န့ မုး လွင် ပဲ့ ဟဲ့ ဘူင် ဒူအီ ဒီ အာယေဆူ, အီ တး မိူင် နာဆာရေတ့်. အန် ဟဲ့ မုး ဒူအီ အီ ဘျာန် ဂြုဝ်း ဇဝ်ဖြာ. အန် ဟဲ့ ဘူင် နာ မွှိုမ် အာမ် ကာဆဝ် ဘော ကာလာင် ဂြုဝ်း အီ မိုဝ်း ပွုန် တာင် ပီ ဒွါ ဇဝ်ဖြာ ဒီ အန်. ဒူအီ ဘောကာဂ့လျီတ် ဟဲ့ နပ် လွင် အန် တီ.
20 န့ ဘော မုး ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ ကာညာ အီ အိုပ် မိူင်, ဂေ ဟဲ့ အာပ် အန် ဒီ ဒူအီ ဟဝ်, တဲး ဂေ ဘော ငဝ်း ယမ် အန်. ဂေ မိူဝ် တဲး အန် ယမ် ဒဲင် ရွင့် ကာဝဲ့.
21 ခါ အာတ့် ယေ ဒီဘဲ အန် ဟဲ့ ထာင် အန် ဒီ ချွတ် ဂေ ဒူအီ အီဆာရေလ. အာတိုဝ် ဟဲ့ ပွိုန် အူယ် ဆီငဲ ဝါယ် ငဝ်း ဂေ ဒီ အန်.
22 န့ ယီ မိုဝ်း ဂေ အီဘိုန့် ခဲင် ဖိုင် ယေ မင် အီ, ဂေ ဘော တဝ်း နာ မွှိုမ် အာမ် ကာဆဝ် ဒီ ယေ. ဆိန့်ဝး စေဝ် ဒေါ လေး ဟာဝ် ဂေ ဒီ ဘာရေဝ်,
23 ဂေ တူ ယိုဝ် ဒုဝ် ဘူင့် အန်. ဂေ ဝီ ဝေန့် ကာလာင် လွင် အန် တီ ဒီ ယေ. ဂေ တဝ်း, ဂေ ဟဲ့ ယိုဝ် အာမူ အာမာတ် ဇဝ်ဖြာ အီ တဝ်း, အန် ဟဲ့ ဝီ ယိတ့် ဝီ အိမ်.
24 ဂိုက် ယာယ် မင် အီ ဘော လိုပ် ခဲင် ကာဒဝ် ဘာရေဝ်, ဂေ ဘော ယိုဝ် တူတ့်, ဟဲ့ ပီ ပီ တဝ်း ဂေ အီဘိုန့် တွိုန်. ဂေ ယီ တူ ယိုဝ် ဒုဝ် ဘူင့် အန်.” ဂါယ် ဟဲ့ ဟွတ့် တဝ်း ပါယ် တီ ဒီ ဇဝ် ယေဆူ.
25 ဒေါ အန် တီ ဇဝ် ယေဆူ တဝ်း ဒီ ဂါယ်, “အိုယ်, ဘေ အာမျုဝ် ဒူအီ ဟဲ့ ရိုဝ် ကာဆဝ်, နဝ်း ဘေ အာဝ် ငှိုယ် ညှိုမ် ဂြုဝ်း ပီ ဒွိုမ် တဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ.
26 ဘာယ် တူ နပ်, အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် ဟဲ့ လုဝ် ခမ် ဒုက် ပါယ် တီ. ဟဲ့ ဟွတ့်, အန် ဒီ ပွိုန် အာဖုင် ဒင်ခုဝ် အန်.”
27 ပန် တီ ဇဝ် ယေဆူ စုး ဒီ ကာလာင် တူတ့် ဒွန် မျုဝ် ပီ ဒဲမ် အုန် ခဲင် ဘပ် ဇဝ်ဖြာ လွင် အာဆာက် အန်, အူ ဆိန့် ဒေါ ဒဲမ် ဒါ အာမုဝ်ဆဲ ကော ဇမ် ပီ ဒဲမ် ဂေ ဒူအီ အီ ဘျာန် ဂြုဝ်း ဇဝ်ဖြာ ဒွန် အီ, အန် ဝီ ကာလာင် တူတ့် ဒီ ဂါယ်, တဲး ဂါယ် နပ်.
28 ဒေါ တး ဇမ် ဂါယ် ကာတတ် မိူင် ဒီ ဟာဝ် ဂါယ်, ဇဝ် ယေဆူ ညိုင်ရာင် ဒီ ဟာဝ် ကာလုဝ်း မိူင် တီ.
29 ဂါယ် ယီ မှာန့်, တဲး အန် ကွယ် ရိုမ် ဒူပ် ဂါယ် ခဲင် မိူင် တီ. ဂါယ် တဝ်း, “တဲး မဲ ကွယ် ရိုမ် ဒူပ် ယာယ်, ဆီငဲ မိူဝ် ဒီ ဂေတ့်. ပြဲ မိူဝ် ဟဲ့ ရိန် ဒီ အပ်.” ဟဲ့ ဟွတ့် ကာလာင် ပါယ် တီ, ဇဝ် ယေဆူ ဘော ဟာဝ် ကွယ် ရိုမ် ဒူပ် ဂါယ်.
30 ဒေါ ကွယ် အန် ခဲင် ကာင် ဂါယ်, အာတ့် ဟူမ် ရိုမ် ဂေ, ဇဝ် ယေဆူ ဒိုဝ်း ခါမုန်, ဒါင် ဂုင် ဂေဇူ ဒီ ဇဝ်ဖြာ, ဘော ကာဘက် ခါမုန်, ဒွါ ဂေ ဟူမ်.
31 ဒေါ အန် တီ န့ ပီ ငါယ် ဂါယ် ဟဲ့ ဘ့လာင်. ဂါယ် ကော နပ် အန် မုး ဇဝ် ယေဆူ. ဒေါ အန် တီ ဇဝ် ယေဆူ ယီ ဟြာယ် ဒူင် ကွယ် ဂါယ်, အာဝ် ဟူ ပွိုန် ယိုဝ် အန်.
32 ဂါယ် ယီ လာယ် ကာမွုန်. ဂါယ် တဝ်း, “မှဝ်, ဒေါ ကာလာင် အန် ဂြုဝ်း, ဒေါ ဟာဝ် အာယ် ဒူပ် န့တေန့်, ဒေါ မာနုဝ် အန် လွင် ဘပ် ဇဝ်ဖြာ တဲး အာယ် နပ်, န့ ဟဲ့ ဘဲန် နဝ်း ခူယ် ဘော ဘ့လိူင် ဒီ နဝ်း.”
33 ဝါယ် အန် တီ ဒူအီ အာ ဝီ တွိုန်, ဂါယ် ဝီ ဝေန့် ဇမ် ခဲင် မိူင် ယေရူဆာလဲမ်. ဂါယ် ကာတုန့် ဂေ ဒီဘဲ ဂိုဝ် ဒီ အူ ဝီ အီ ကွယ် ရိုမ် ဒူပ် ဒူအီ ဟဝ်.
34 ဂေ ဝီ တဝ်း ဒီ ဂါယ်, “န့ ဟဲ့ မှာန် အာခါခ်ု, အန် ဇဝ် ဟဲ့ ဝီ ယိတ့် ဝီ အိမ်. ဟဲ့ မုး, အာဆီမူန် ဟဲ့ ပွိုန် ယိုဝ် အန်.”
35 ဒေါ အန် တီ ဂါယ် အာ ဝီ ဝီ စုး ဒီ ကာလာင် ပီ ယိုဝ် ပီ ထူမ် ဂါယ် ဒေါ ဟာဝ် ဂါယ် ဒူပ် န့တေန့် တွိုန်. ဂါယ် ဘော ခဲ လွင် ဟဲ့ နပ် ဂါယ် အန် မုး ဇဝ် ယေဆူ ဒေါ ကာဘက် အန် ခါမုန်, ဒွါ ဒီ ဂါယ်.
36 ဒေါ ကာလာင် ဂါယ် လွင် အန် တီ, ဇဝ် ယေဆူ ကာပ့လုး တး ဒီ ကာတဲ ဂေ. အန် တဝ်း ဒီ ဂေ, “တဲး ဘေ မိုဝ်း နဝ်း ဂျီတ်.”
37 ဂေ ယီ ဟဲ့ ကာစွာ ဘော ယုဝ် ကာဆဝ်. ဂေ ထာင်, ဂေ ဟဲ့ ယိုဝ် ကာပြဝ်.
38 ဇဝ် ယေဆူ ဝီ တဝ်း ဒီ ဂေ, “မှဝ် န့ ပါယ် ပီ တူ ညှိုမ် ဘေ.း မှဝ် န့ ပါယ် ပီ မိုဝ်း ဘေ နဝ်း ကာလိင် ကာလဲ.း မှဝ် န့ ပါယ် ပီ ထာင် ဘေ ပါယ် တီ.း
39 တဲး ဘေ ယွတ် ဒဲ အုဝ် ဘော ပ့လဝ် အုဝ် နီ, တဲး ဘေ နပ်, န့ မုး အုဝ်. တဲး ဘေ ပါ ဒုဝ် အုဝ် နီ, တဲး ဘေ နပ်, ကာပြဝ် တူ မိုဝ်း ယင် ပီ အုဝ်.”
40 အန် ဟဲ့ ဟွတ့် တဝ်း ပါယ် တီ, အန် ဘော ဘျ တဲး ဂေ ယွတ် ဒဲ ဂေ ပ့လဝ်.c
41 ခုဝ်, နဝ်း ဂေ ဟဲ့ ဒါခိုယ် ဘော အာမ် ကာဆဝ်. ဂေ ကော ဟူ ဝီ ညှိုမ် ငါယ် ဂေ. ဒေါ အန် တီ ဇဝ် ယေဆူ ဝီ တဝ်း, “ဘေ မိုဝ်း ပီ ဒီ ဟူမ် ဒွါ ဒီ အုဝ်.း”
42 ဟဲ့ ဟွတ့်, ဂေ ဝီ ဒွါ မာဂါ ဂိုမ် ဒီ အန်, တဲး အန် ဟူမ် အူ ဒုဝ်.
43 ဇဝ် ယေဆူ ဒိုဝ်း ဟူမ် မာဂါ တီ, တဲး ဂေ ဒွန် အီ ယိုဝ်.
44 အန် တဝ်း ဒီ ဂေ, “ဒေါ ကွယ် ရိုမ် အုဝ် ဒူပ် ဘေ, အုဝ် ဟဲ့ ဒွိုမ် ကာလာင် ဒီ ဘေ လွင် ပီ ဒဲမ် အုန် ဂေ ဒူအီ ခဲင် ဘပ် ဇဝ်ဖြာ လွင် အုဝ်. ဒွန် မျုဝ် ပီ ဒဲမ် ဒါ အာမုဝ်ဆဲ အုန် ခဲင် ဘပ် ဒါရာ ဇဝ်ဖြာ ဘော ပီ ဒဲမ် ဂေ ဒူအီ အီ ဘျာန် ဂြုဝ်း ဇဝ်ဖြာ ဘော ပီ ဒဲမ် အုန် ဂေ ဒီ ဘပ် ပီ မှုဝ် ထမ်, ခဲ့ ပီ ဒဲမ် ဂေ လွင် အုဝ်, န့ ဒီ ဘဲန် တူတ့် ခဲ့ ပီ တဝ်း ဂေ တီ.”
45 ပန် တီ အန် ဝီ ကာလာင်, တဲး န့ လိုဝ်း ဆီဖဝ် အန် ဒီ နဝ်း ဂေ လွင် ပီ ဒဲမ် ခဲင် ဘပ် ဇဝ်ဖြာ.
46 အန် တဝ်း ဒီ ဂေ, “ဟဲ့ မုး, ပီ ဒဲမ် ဒူအီ ခဲင် ဘပ် ဇဝ်ဖြာ. အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် လုဝ် ခမ် ဒုက်. ဟဲ့ ဟွတ့်, အန် ဒီ ယမ်. ဝါယ် အန် တီ အူယ် ဆီငဲ, အန် ဒီ ဝီ ယိတ့် ဝီ အိမ်.
47 ဘေ ယီ လုဝ် ဒိုဝ်း ပွုန် အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဟဲ့ ဟွတ့်, ဆာဒါင် လွင် ဒူအီ ဟဲ့ ပွိုန် ဝဲန် နဝ်း ဘြိမ် ဂေ, ဘော ဆာဒါင် လွင် ဇဝ်ဖြာ ဂဝ်း ဝဲန် မှာပ် ဒူအီ, ဘေ လုဝ် ကာလာင် ဒီ ဒူအီ ဒွန် မျုဝ်. ဘေ ယီ လုဝ် စုး ဒီ ကာလာင် ခဲင် မိူင် ယေရူဆာလဲမ် ဒီ အာတ့်, ဟဲ့ ဟွတ့်, ဘေ လုဝ် ဟာဝ် ဒွန် ပ့လုဝ့်.
48 ဘေ မုး ဒူအီ အီ ဟဲ့ ယိုဝ် ဒွန် မျုဝ်, ဘေ မိူဝ် လုဝ် ကာလာင် ဒီ အီ ဟဝ် လွင် အန် တီ.
49 ကာဒိက် ဆတ်ဇာ ပီ ဒွါ ဂုန့် အုဝ် ဒီ ဒူအီ, အုဝ် ဒီ ဒွါ ဒီ ဘေ. ဘေ ယီ လုဝ် ကွယ် ခဲင် မိူင် နီ, နှဝ့် အာခြာဝ် ဒီ ဒွါ ဇဝ်ဖြာ ပွုန် အန် ဒီ ဘေ.”
50 ဝါယ် အန် တီ ဇဝ် ယေဆူ ယဲတ့် ဒီ အာတ့် ဂေ, ယဲတ့် ဂေ လေး ခဲင် မိူင် တွိုန် တး ဇမ် ရဝ် ဘေထာနီ. ဒေါ အန် တီ အန် ဘော စုဝ့် ဒဲ အန်, မွင့်ကာရာ တဲး ဒီ ဂေ.
51 ဒေါ မွင့်ကာရာ တဲး အန် ဒီ ဂေ, အန် လေး ဒူင် ကွယ် ဂေ. ဇဝ်ဖြာ ယီ ဒိုဝ်း အန် ဟုဝ့် ခဲင် မိူင် ဂါင်ဟြာဝ်.
52 ဂေ ဘော ကြိုပ် ဇဝ် ယေဆူ. ဟဲ့ ဟွတ့်, ဂေ ဝေန့် ခဲင် မိူင် ယေရူဆာလဲမ်. နဝ်း ဂေ ယီ ဒါခိုယ် ကာဆဝ်.
53 ဒွန် ဆီငဲ ဂေ ကွယ် ကာဇု ခဲင် ဟုဝ် ဇဝ်ဖြာ, အိူပ် ဇဝ်ဖြာ ဆေဆေ.

JHN 1
1 အူ ဆိန့် ဒေါ ဂုဝ် အန်, န့ မိုဝ်း အန် ဇဝ် အီ စိူဝ် “ဂြုဝ်း.” ဂြုဝ်း တီ ကွယ် ရိုမ် ဒူပ် ဇဝ်ဖြာ. ဘော အန် ဘော ဇဝ်ဖြာ မုး အူ မျုဝ်.
2 အူ ဆိန့် ဒေါ ဂုဝ် အန်, အန် ဟဲ့ ကွယ် ရိုမ် ဒူပ် ဇဝ်ဖြာ ဆေဆေ.
3 ဇဝ်ဖြာ ဟဲ့ တဲး ဂြုဝ်း တီ ဖာန် ဘ့လေး တူတ့် ဒွန် မျုဝ်, တဲး န့ မိုဝ်း. အာဝ် မိုဝ်း ခေါ အူ မျုဝ် ပီ တူ ဖာန် ဘ့လေး အန်.
4 ဂြုဝ်း တီ မိူဝ် မိုဝ်း အာဆာက် ပီ ဒွါ ဇဝ်ဖြာ. အာဆာက် တီ ဘော ပီ ဘ့လာင် အီ တဲး ဒူအီ နပ် နာ မှာန်.
5 ဘ့လာင် ဇိုဝ် တီ တဲး ဒူင် အပ် ဝွင့် ဝီ လိုဝ်း ဝီ ဘ့လာင်. အပ် ဝွင့် အာဝ် ပွိုန် ဆီဘ့လိုက် ဘ့လာင် တီ.
6 ဇဝ်ဖြာ ဟဲ့ ဒွိုမ် တိုယ် ဒူအီ အူ ဝီ အီ စိူဝ် အာယောဟာန်.
7 အန် ဟဲ့ တး တဲး အန် ကာလာင် ဆက်ဆေ လွင် ဘ့လာင် တွိုန်, တဲး ဂေ ဒူအီ ဘောကာဂ့လျီတ် ကော ညှိုမ် ဇဝ်ဖြာ ဒေါ ထူမ် ဂေ ဂြုဝ်း အန်.
8 အန် ယီ တူ မုး ဒူအီ အီ ပီ ဘ့လာင် တွိုန်, အန် ဟဲ့ တး တဲး အန် ခဲ ဒီ အီ လွင် ဘ့လာင် တွိုန်.
9 ဘ့လာင် တီ ယီ မုး ဘ့လာင် အာခါခ်ု, ဘ့လာင် အီ တး ဒဲင် ကာဒါယ်, တဲး အီ နပ် နာ မှာန်, တဲး န့ လိုဝ်း ဒီ ဒူအီ ဒွန် အီ.
10 အန် ဇဝ် တီ ဟဲ့ ဒွိုမ် ကွယ် ဒဲင် ကာဒါယ်. ကာဒါယ် မိူဝ် မိုဝ်း ကူပ် အန်. ဂေ ဒူအီ ဒဲင် ကာဒါယ် ယီ တူ နပ် အန်.
11 အန် တး ဇမ် ခဲင် မိူင် အန်. ဂေ ဒူအီ အာမျုဝ် အန်, ဂေ ယီ တူ ရွုး အန်.
12 အာဆေ ယီ ရွုး အန်, အာဆေ ဘော ညှိုမ် အန်, အန် ဇဝ် တဲး ဂေ ဒွန် အီ ဘဲန် ဂွန် ဇဝ်ဖြာ.
13 ဂွန် ဇိုဝ် တီ တူ ပီ ဂွန် ဒူအီ အီ မိုဝ်း ဂုန့် မာ. ဂေ ဘဲန် ဂွန် ဇဝ်ဖြာ ကူပ် ဒွါ ဇဝ်ဖြာ အာဆာက် ကာမာယ် ဒီ ဂေ.
14 အန် ဇဝ် အီ စိူဝ် “ဂြုဝ်း” တွိုန်, အန် ဟဲ့ ဝီ ဘဲန် ဒူအီ, တဲး အန် ကွယ် ရိုမ် ဒူပ် အေ အာမျုဝ် ဒူအီ. အန် မိူဝ် ကာဝေ ကာဆဝ် အီ. အန် ဘော မာနုဝ် ဂေ ဘော ဘူင် နာ မှာန် ဆေဆေ. ယေ မိူဝ် ဟဲ့ ယိုဝ် အာဖုင် ဒင်ခုဝ် အန်. န့ မုး အာဖုင် ဒင်ခုဝ် ပီ ဒွါ ဇဝ်ဖြာ ဒီ ဂွန် အန်, အီ မုး ဂွန် အူ ဝီ တီ.
15 အာယောဟာန် တွိုန် ဟဲ့ ဒွိုမ် ခဲ လွင် အန် ဇဝ် တီ. အန် ဟဲ့ ဒတ် တဝ်း, “အုဝ် ဟဲ့ ဒွိုမ် ကာလာင် ဒီ ဘေ လွင် ဒူအီ ဝီ တီ. အုဝ် ဟဲ့ တဝ်း, န့ ဒီ မိုဝ်း ဒူအီ အူ ဝီ အီ ဒီ တး ဒီ ပန် အုဝ်. အန် ယီ တာင် လွှိုမ် အုဝ်. ခုဝ်, အန် ဟဲ့ ကွယ် ဆိန့် အာတ့် မိုဝ်း အုဝ်.”
16 န့ ယီ မုး အန် ဇဝ် တီ, အန် ကာဝေ ကာဆဝ် ဒူအီ. ဂေဇူ အန် အာဝ် နပ် ဒီ တူတ့်. ခုဝ်, အေ ဒွန် အီ ဟဲ့ ပွိုန် ဒီ ဒိုဝ်း ဂေဇူ အန် ဘဲန် ဇေန့် ဘဲန် ဇေန့်.
17 ဇဝ်ဖြာ ဟဲ့ တဲး အာမုဝ်ဆဲ တွိုန် ဒွါ ဒါရာ အန် ဒီ ဒူအီ. အန် ယီ တဲး ဇဝ် ယေဆူ ဒွါ ဂေဇူ အန် ဘော နာ မှာန် ဒွန် မျုဝ် ဒီ အေ ဒူအီ.
18 အာဝ် မိုဝ်း အာဆေ အီ ဟဲ့ ဒွိုမ် ယိုဝ် ဇဝ်ဖြာ. န့ ယီ မုး ဂွန် ဇဝ်ဖြာ, အီ မုး ခဲ့ အူ ဝီ တီ, အီ ကွယ် ရိုမ် ဒူပ် ဇဝ်ဖြာ. အန် တဲး အီ နပ် လွင် ဇဝ်ဖြာ.
19 န့ ယီ မိုဝ်း ဒူအီ ယူဒါ အီ ကွယ် ခဲင် မိူင် ယေရူဆာလဲမ်. အူ ဆီငဲ ဂေ ဝီ တိုယ် ဒူအီ အီ လှူ ဒီ ဇဝ်ဖြာ ဘော ဂေ ဒူအီ အီ ဘူင် ဂါန် ခဲင် ဟုဝ် ဇဝ်ဖြာ မင် အီ, တဲး ဂေ ဟာဝ် ဇမ် ဒူင် ကွယ် အာယောဟာန် တွိုန်, တဲး ဂေ ဒီမွှတ် လွင် အာဆေ အန် မုး.
20 ဒေါ အန် တီ အာယောဟာန် ဝီ ကာလာင် အူ ဇေန့်, တဲး န့ ကာလှုး ဆီချာ ဒီ ဒွန် အီ. အန် တဝ်း, “အုဝ် တူ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.”
21 ဂေ ဝီ ဒီမွှတ် အန် တဝ်း, “ဆေ န့ ပါယ် တီ, မဲ မုး အာဆေ.း မဲ မုး ဒါ အာအေလီယ တွိုန်, အီ ဟဲ့ ယမ်, ဝီ ယိတ့် ဝီ အိမ်.း” အန် ဝီ တဝ်း, “အာဝ် မုး.” ဂေ ဝီ တဝ်း, “ဆေ န့ ပါယ် တီ, မဲ မုး ဒူအီ အီ ဘျာန် ဂြုဝ်း ဇဝ်ဖြာ.း” အန် ဝီ တဝ်း, “အာဝ် မုး.”
22 ဝါယ် အန် တီ ဂေ ဝီ ဒီမွှတ် ပေါ ဇေန့် တဝ်း, “ဆေ န့ ပါယ် တီ, အာဆေ မဲ မုး.း တဲး မဲ ကာလာင် ဒီ ယေ, တဲး ယေ နပ် ဒီ ဝီ ကာလာင် ဒီ ဂေ အီ တိုယ် ယေ. မာဆေ ပီ တဝ်း မဲ လွင် ဒုဝ် မဲ.း”
23 အာယောဟာန် ဝီ တဝ်း, “အုဝ် မုး ဒါ တွိုန်, အီ ကာလာင် ဂြုဝ်း ခဲင် ပြဲ ကာဟဝ်း တဝ်း, ‘တဲး ဘေ မ့ပြာယ် န့တေန့် ပီ လုဝ် ဝဝ့် အန် ဇဝ်. ဘူင်, တဲး န့ ဆိူဝ်.’ ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ, အန် ဟဲ့ ဒွိုမ် ကာလာင် လွင် အုဝ် ပါယ် တီ.”
24 ဂေ ဒူအီ အီ ဟဲ့ တး ဒီမွှတ် အာယောဟာန်, ဂေ မင် အီ ဘော မုး ဒူအီ ခဲင် ဖိုင် ဖာရီဆဲ.
25 ဂေ ဝီ ဒီမွှတ် အာယောဟာန်. ဂေ တဝ်း, “ဆေ န့ ပါယ် တီ, ဆေ မဲ တဝ်း, မဲ တူ မုး အန် ဇဝ် အီ ချွတ် ဒူအီ, မဲ တူ မုး ဒါ အာအေလီယ တွိုန်, အီ ဟဲ့ ဝီ ယိတ့် ဝီ အိမ်, မဲ မိူဝ် တူ မုး ဒူအီ အီ ဘျာန် ဂြုဝ်း ဇဝ်ဖြာ, မှဝ် န့ ပါယ် ပီ စိုပ် မဲ ဒူအီ ခဲင် အိုမ်.း”
26 အာယောဟာန် ဝီ တဝ်း, “ဆေ န့ မုး အုဝ်, အုဝ် စိုပ် ဒူအီ ခဲင် အိုမ်. န့ ယီ မိုဝ်း ဒူအီ ပေါ အူ ဝီ ကာတဲ ဘေ ပီ တူ နပ် ဘေ.
27 န့ မုး အန် အီ ဒီ တး ဒီ ပန် အုဝ်. အန် ယီ တာင် လွှိုမ် အုဝ်. ဝန် ခူဒိန့် အန် မိူဝ်, အုဝ် ညှမ် ကာအာပ် ဂဝ်း.”
28 လွင် အန် တီ ဒွန် မျုဝ် အာယောဟာန် ကာလာင် ဒေါ ကွယ် အန် ဒီ ခူပ် ဘ့လဲင် ယောဒါန် ဘ့လာက် နာ ဝန် အွက်. ဒူင် စိုပ် အန် ဒူအီ ခဲင် အိုမ် ယောဒါန်, န့ စိူဝ် ဘေထာနီ.
29 ပါ ခဲညှာ အာယောဟာန် တွိုန် ဝီ ယိုဝ် ဇဝ် ယေဆူ တး ဒူင် ကွယ် အန်. အန် ဝီ တဝ်း, “တဲး ဘေ ယွတ်, ဇဝ်ဖြာ ဟဲ့ တိုယ် ဒူအီ ဝီ တီ, တဲး အန် ခမ် ဒီ ယမ် ပီ မာဘူ အီ လုဝ် လှူ, တဲး အန် ဘ့လွာ့ ဝဲန် မှာပ် ဂေ ဒူအီ ဒွန် အီ အီ ကွယ် ဒဲင် ကာဒါယ်.
30 လွင် ဒူအီ တီ အုဝ် ဟဲ့ ဒွိုမ် ကာလာင်, န့ မိုဝ်း ဒူအီ အီ တာင် လွှိုမ် အုဝ် ကူပ် ဟဲ့ မိုဝ်း အန် ဆိန့် အာတ့် မိုဝ်း အုဝ်.
31 အုဝ် တူ ဒွိုမ် နပ် အန်. အုဝ် ယီ ဟဲ့ တး စိုပ် ဒူအီ ခဲင် အိုမ်, တဲး ဂေ ဒူအီ အီဆာရေလ ကော နပ် လွင် အန် တီ.”
32 အန် ဟဲ့ ဟွတ့် ကာလာင် ပါယ် တီ, အန် ဝီ တဝ်း, “အုဝ် ဟဲ့ ယိုဝ် နဝ်း ဖွိုမ် ဇဝ်ဖြာ အီ ပီ မာဘ့လူယ် လူင် ခဲင် ဂါင်ဟြာဝ်, တး စုး ဒီ အန်.
33 အုဝ် ယီ တူ နပ် အန်. န့ ယီ မုး ဇဝ်ဖြာ အီ စ်ု အုဝ်, တဲး အုဝ် စိုပ် ဒူအီ ခဲင် အိုမ်, အန် ဟဲ့ တဝ်း ဒီ အုဝ်, ‘ဆေ မဲ ယိုဝ် နဝ်း ဖွိုမ် အုဝ် တး လူင် ဒီ ဒူအီ ဝီ မှဝ်, ဒူအီ ဝီ တီ ဒီ တဲး နဝ်း ဖွိုမ် ဇဝ်ဖြာ အိုပ် ဘေ.
34 အန် မုး ဂွန် ဇဝ်ဖြာ.’ အုဝ် ဟဲ့ ယိုဝ် လွင် အန် တီ. အုဝ် မိူဝ် ဝီ ခဲ ဒီ ဘေ ပါယ် တီ.”
35 ပါ ခဲညှာ န့ ယီ မိုဝ်း အာယောဟာန် ဘော ဒီဘဲ အန် အာ ဝီ.
36 ဒေါ ယိုဝ် အာယောဟာန် ဇဝ် ယေဆူ ဟာဝ် ဒူပ် န့တေန့်, အန် ဝီ တဝ်း ဒီ ဂါယ်, “တဲး ဘာယ် ယွတ် ဒူအီ တီ. ဇဝ်ဖြာ ဟဲ့ တိုယ် အန်, တဲး အန် ခမ် ဒီ ယမ် ပီ မာဘူ အီ လုဝ် လှူ.”
37 အာယောဟာန် ဟဲ့ ဟွတ့် ကာလာင် ဂြုဝ်း တီ, ဒီဘဲ အန် အာ ဝီ တွိုန် ဝီ ဟာဝ် ဒူပ် ဇဝ် ယေဆူ.
38 ဇဝ် ယေဆူ ယီ ယွတ် နာ ပန်, ဝီ ယိုဝ် ဂါယ် အာ ဝီ ဒူပ် အန်. အန် ဝီ ဒီမွှတ် တဝ်း, “မာဆေ ပီ လုဝ် ဘာယ်.း” ဂါယ် ဝီ တဝ်း, “မဲ ဒါ ဆာရာ, နာ မှဝ် မဲ ကွယ်.း”
39 ဇဝ် ယေဆူ ဝီ တဝ်း, “တး ဒူပ် အုဝ်. ဘာယ် ဒီ ယိုဝ်.” ပန် တီ ဂါယ် ဝီ ဒူပ် အန်, ဝီ ယွတ် ဒူင် ကွယ် အန်. အာဒါ အူ ဆီငဲ တီ ဂါယ် ဝီ ကွယ် ရိုမ် ဒူပ် အန်. ပန် တီ န့ ကော နုဝ့် ဖွုန် နာရီ ဝါယ် ဆီငဲ ကာတဲ.
40 ဂါယ် ဒီဘဲ အာယောဟာန် အာ ဝီ တွိုန်, အီ ဟဲ့ ယိုဝ် ဂြုဝ်း အာယောဟာန်, ဝီ ဒူပ် ဇဝ် ယေဆူ, အူ ဝီ စိူဝ် အာအန်ဒါရူ. အန် မုး ဝါ အာဆီမူန်, အီ စိူဝ် ဘော အာပေတာရူ.
41 အန် ဝီ ဟာဝ် ဟြေတ့် အီကတ် အန် အီ စိူဝ် အာဆီမူန်, ဝီ တဝ်း ဒီ အန်, “ယာယ် ဟဲ့ ယိုဝ် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အေ ဘော တဝ်း အန် မုး အာမေဆီယာ.”a
42 အန် ဝီ ယဲတ့် အီကတ် အန် ဟာဝ် ဇမ် ဒူင် ကွယ် ဇဝ် ယေဆူ. ဇဝ် ယေဆူ ဝီ ယွတ် အီကတ် အန် တီ, ဝီ တဝ်း, “မဲ မုး အာဆီမူန်, ဂွန် အာယောဟာန် တွိုန်. အုဝ် ဒီ တဲး မဲ စိူဝ် အာခေဖာတ်.”b
43 ပေါ အူ ဆီငဲ ဇဝ် ယေဆူ တဝ်း ဒီ လေး ဒူင် ကွယ် အန်, ဟာဝ် အိူင် ဂါလီလေ. အန် ဘော ယိုဝ် အာဖီလိပ်, ဝီ တဝ်း ဒီ အန်, “မဲ ဒူပ် အုဝ်.”
44 ဘော အာဖီလိပ် ဘော အာအန်ဒါရူ ဂါယ် အာပေတာရူ, ဂေ တး ခဲင် မိူင် ဘေတ်ဆီဒါ.
45 အာဖီလိပ် ဘော ဝီ ယိုဝ် အာနာထာနေလ, ဝီ တဝ်း ဒီ အန်, “ယေ ဟဲ့ ယိုဝ် ဒူအီ အူ ဝီ. ဒါ ဆာရာ အာမုဝ်ဆဲ ဘော ဂေ ဒူအီ အီ ဘျာန် ဂြုဝ်း ဇဝ်ဖြာ ဟဲ့ ဒွိုမ် ဒဲမ် အုန် လွင် အန်. အန် စိူဝ် အာယေဆူ အီ ကွယ် မိူင် နာဆာရေတ့်. အန် မုး ဂွန် အာယုဝ်ဆဲပ်.”
46 အာနာထာနေလ ယီ တဝ်း, “အာဝ် မိုဝ်း အီ မွှိုမ် အီ တး မိူင် နာဆာရေတ့်.” အာဖီလိပ် ဝီ တဝ်း, “တဲး မဲ တး ယွတ် အန်.”
47 ဇဝ် ယေဆူ ယီ ယိုဝ် အာနာထာနေလ တး ဒူင် ကွယ် အန်, အန် ဝီ တဝ်း လွင် အာနာထာနေလ, “ယွတ်, ဒူအီ တီ ဟဲ့ မုး ဒူအီ အာမျုဝ် အီဆာရေလ ခါခ်ု မှာန်. အန် တူ နပ် ဒီ ကာလုဝ် အီ.”
48 အာနာထာနေလ ဝီ တဝ်း, “မှဝ် န့ ပါယ် ပီ နပ် မဲ ဒီ အုဝ်.း” ဇဝ် ယေဆူ ဝီ တဝ်း, “ဒေါ ကွယ် မဲ ခြိုမ် ဟေ ဒီပူ တွိုန်, အာတ့် ဒဲ့ အာဖီလိပ် မဲ တး ဒီ နီ, အုဝ် ဟဲ့ ယိုဝ် မဲ.”
49 ပန် တီ အာနာထာနေလ ဝီ တဝ်း, “မဲ ဒါ ဆာရာ, မဲ မုး ဂွန် ဇဝ်ဖြာ, မဲ မုး ခုန်ဒီခမ် အီ ဒီ အိုပ် ဒူအီ အီဆာရေလ.”
50 ဇဝ် ယေဆူ ဝီ ဒီမွှတ် အန် ဝီ တဝ်း, “မဲ ညှိုမ် အုဝ်, ကူပ် တဝ်း အုဝ်, အုဝ် ဟဲ့ ယိုဝ် မဲ ဒေါ ကွယ် မဲ ခြိုမ် ဟေ ဒီပူ တွိုန်.း မဲ ဒီ ဘော ယိုဝ် ဘဲန် မျုဝ် ဘဲန် မျုဝ် အီ မွှိုမ် အာမ် လွှိုမ် ဇိုဝ် တီ.”
51 အန် ဘော တဝ်း ဒီ ဂေ ဒွန် အီ, “အုဝ် တဝ်း အာခ်ု ဒီ ဘေ. ဘေ ဒီ ယိုဝ် ဂါင်ဟြာဝ် ဒီ န့ဝိုဝ်း. ဘေ ဒီ ဘော ယိုဝ် ဘော ဂေ အာမူ အာမာတ် ဇဝ်ဖြာ ဟုဝ့် ဟုဝ့်, လူင် လူင်, ဇမ် ဒူင် ကွယ် ဒူအီ အီ ဟဲ့ ဘဲန် ဂွန် ဒူအီ.”

JHN 2
1 ဝါယ် အန် တီ အူယ် ဆီငဲ, န့ မိုဝ်း ဘ့လွယ် ခတ် ခဲင် မိူင် ခါနာ အီ ကွယ် ခဲင် အိူင် ဂါလီလေ. ဘော မာ ဇဝ် ယေဆူ တး ဟူမ် ခတ် တီ.
2 ဂေ ဟဲ့ ဘာင် ဘော ဇဝ် ယေဆူ ဘော ဒီဘဲ အန်, တဲး ဘော ဂေ တး.
3 ဒေါ အန် တီ ဂေ ဟဲ့ ဒျီင် တူတ့် အိုမ် ဆာဘျိတ်,aအာဝ် ဟူ မိုဝ်း. မာ ဇဝ် ယေဆူ ဝီ ကာလာင် ဒီ ဇဝ် ယေဆူ တဝ်း, “အိုမ် ဆာဘျိတ် ဂေ ဟဲ့ တူတ့်.”
4 အန် ဝီ တဝ်း, “အိုယ် မာ, ကွဲ့ စ်ု အုဝ် ဘူင် မာဆေ. ဇဝ်ဖြာ ညှမ် တဲး အုဝ် ဘူင် ဇိုဝ် မှဝ်.”
5 မာ အန် ယီ ဟာဝ် ကာလာင် ဂြုဝ်း ဒီ ဒဲစေန့် ခဲင် ကာင်. အန် တဝ်း, “ဆေ အန် စ်ု ဘေ ဘူင် ဇိုဝ် မှဝ်, တဲး ဘေ ဘူင် ပါယ် တီ.”
6 ခဲင် ကာင် တီ ယီ မိုဝ်း ပြဲန့်b တာင် ဒဝ် ဘူင့်. ဂေ ဘူင် ပြဲန့် တီ တာ မာဝ်. ဂေ ဒူအီ ယူဒါ တာ ပြဲန့် တီ ဘာယ် ဘဲန် မျုဝ် ဘဲန် မျုဝ်, တဲး န့ ဆီငါ, တဲး န့ ဒူပ် ဒါရာ. ပြဲန့် တီ ဒွန် ဘူင့် ပွိုန် ဟပ် အိုမ် ကာဘက် ဖွုန် ဖန် ပုင်.
7 ဇဝ် ယေဆူ ဝီ တဝ်း ဒီ ဒဲစေန့် တွိုန်, “တဲး ဘေ တဝ့် အိုမ်, ဟပ် ခဲင် ပြဲန့် တီ, တဲး ကော နုဝ့် ဒွန် ဘူင့်.” ဂေ ဝီ ဘူင် ပါယ် တီ.
8 ဂေ ဟဲ့ ဟွတ့် ဘူင်, အန် ဝီ တဝ်း, “ဒေါ တီ နီ, ဘေ ပ့လက် အိုမ် တီ ခေါ အီ စဲက်, တဲး ဒါ အီ ဘဲန် ဟြုဝ် ဝီ စိမ်.”
9 ဂေ ဟဲ့ ဟွတ့် ဘူင် ပီ စ်ု ဇဝ် ယေဆူ, ဟြုဝ် တွိုန် ဝီ စိမ် အိုမ် တီ. န့ ယီ ဟဲ့ ဘဲန် အိုမ် ဆာဘျိတ်. ဟြုဝ် တွိုန် တူ နပ်, န့ ဒွိုမ် မုး အိုမ် ပီ ဟပ် ဂေ ခဲင် ပြဲန့် တွိုန်. ဂေ ဒဲစေန့် အီ တဝ့် လှုဝ် အိုမ် ခဲင် ပြဲန့် တွိုန်, ဂေ ယီ နပ်. ဟြုဝ် တွိုန် ဝီ ဒဲ့ ကာညူမ် အီ ခတ် တွိုန်, တဝ်း ဒီ အန်,
10 “ဒွန် အီ တဲး ခဲတ့် ဒျီင် အိုမ် ဆာဘျိတ် အီ မွှိုမ် ဒီ အာတ့်. ဟဲ့ ဟွတ့်, ဝါယ် ခဲတ့် ဟဲ့ ဒျီင် ကိူန်, ဂေ ဝီ ဒွါ အိုမ် ဆာဘျိတ် အီ တူ ဘော မွှိုမ်. မဲ ယီ ဟဲ့ အုန် အိုမ် ဆာဘျိတ် အီ မွှိုမ် ကာဆဝ်, ဒွါ ခဲတ့် ဒျီင် ဒေါ တီ နီ.”
11 ပီ ဘူင် ဇဝ် ယေဆူ တီ, န့ မုး ဒေါ ဂုဝ် ဒီ ကာစုး အန် ဒီ ဘူင် အီ မွှိုမ် အာမ် ကာဆဝ်. ဒေါ အန် တီ အန် ကွယ် ခဲင် မိူင် ခါနာ အီ ကွယ် ခဲင် အိူင် ဂါလီလေ. ပီ ဘူင် အန် တီ, န့ တဲး အီ နပ် လွင် အာဖုင် ဒင်ခုဝ် အန်. ဟဲ့ ဟွတ့်, ဒီဘဲ အန် ကော ညှိုမ် အန်.
12 ဝါယ် အန် တီ ဇဝ် ယေဆူ ဝီ လူင် မိူင် ကာပေနာရိုမ်. ဘော မာ အန် ဂေ ဝါ အန်, ဘော ဒီဘဲ အန် ဟာဝ် ရိုမ် ဒူပ် အန်. ဂေ ယီ တူ ကွယ် လှေန့် ခဲင် မိူင် တီ.
13 ဒေါ အန် တီ အာခြာဝ် ဒီ ဘူင် ဂေ ဘ့လွယ် ဟဲ့ ကာတတ် ဒီ ဇမ်. န့ မုး ဘ့လွယ် လှုဝ်း ဂေ ဒူအီ ယူဒါ ဇဝ်ဖြာ ဒေါ ကာလုဝ်း အန် ကာင် ဂေ. ခုဝ်, ဇဝ် ယေဆူ ဟုဝ့် ခဲင် မိူင် ယေရူဆာလဲမ်.
14 အန် ဟဲ့ ဟွတ့် ဇမ်, အန် ဟာဝ် လိုပ် ခဲင် ဟုဝ် ဇဝ်ဖြာ. န့ မိုဝ်း ဒူအီ အီ ယွင့် မက် အာလူင့် ဘော မာဘူ ဂေ မာဘ့လူယ်. န့ ဘော မိုဝ်း ဒူအီ လာယ် ကာရဝ်း ကာဂူ ရွိုန်, ဂေ ဘောကာဂ့လျီတ် ကွယ် ခဲင် ဝဲင် ဟုဝ် ဇဝ်ဖြာ.
15 ပန် တီ အန် ဝီ ဒိုဝ်း မ့ပူင့် ဝန်, ညွန် ဘော မက် ဘော မာဘူ လေး ခဲင် ဟုဝ် ဇဝ်ဖြာ. အန် ဘော စုဝ့် ကာဘ့လျီ့ ကာစှူင့် ဂေ ဒူအီ အီ လာယ် ကာရဝ်း ကာဂူ ရွိုန်. အန် ဘော ဟုး ဘြတ် ရွိုန် ပီ အုန် ဂေ.
16 အန် ဝီ တဝ်း ဒီ ဂေ ဒူအီ အီ ယွင့် မာဘ့လူယ်, “ဒိုဝ်း လေး ကြုဝ် ဘေ ဟာဝ်, ကွဲ့ ဘူင် တဲး ကာင် ဂုန့် အုဝ် ဝီ ဘဲန် ကာလး.”
17 ဒေါ အန် တီ ဂေ ဒီဘဲ အန် ဝီ လှုဝ်း ပီ ဒဲမ် အုန် ခဲင် ဘပ် ဇဝ်ဖြာ. န့ တဝ်း လွင် ဇဝ် ယေဆူ, “အုဝ် ရွက့် ကာဆဝ် ဟုဝ် ဇဝ်ဖြာ. အုဝ် ခမ် ယမ် ဒီ ရွက့်.”
18 ဂေ ဒူအီ ယူဒါ ဝီ မှာန့် အန် ဘျ ပွုန် အန်. ဂေ တဝ်း, “တဲး မဲ ဘျ နာ မွှိုမ် အာမ် ကာဆဝ် အူ မျုဝ် အီ တဲး ယေ နပ် မဲ မိုဝ်း ပွုန် ဒီ ဘူင် ဇိုဝ် တီ.”
19 ပန် တီ ဇဝ် ယေဆူ ဝီ တဝ်း, “တဲး ဘေ ဘူင် တဲး ဟုဝ် နီ ကာပျာတ့် လိုဝ် တူတ့်. အူယ် ဆီငဲ အုဝ် ဒီ ဝီ ဆမ် တဲး န့ ဟွတ့်.”
20 ဂေ ဒူအီ ယူဒါ ဝီ တဝ်း, “ယေ ဟဲ့ ဆမ် ဟုဝ် တီ, အာဒါ ဖွုန် ဂိုဝ် ဒီ ဒဝ် ဆီနမ် ကော ဟွတ့်. မဲ ယီ တဝ်း, ‘အူယ် ဆီငဲ ဟဲ့ ပွိုန် ဝီ ဆမ် ဟုဝ် တီ, တဲး န့ ဟွတ့်.’”
21 ဒေါ ကာလာင် ဇဝ် ယေဆူ လွင် ဟုဝ် တီ, အန် ကာလာင် လွင် ဒုဝ် ဘူင့် အန်. န့ မုး ဒုဝ် ဘူင့် အန် အီ ပီ ဟုဝ် ဇဝ်ဖြာ တီ.
22 ဝါယ် အန် တီ ဇဝ် ယေဆူ ဟီ ဟွတ့် ယမ်, ဟီ ဟွတ့် ဝီ ယိတ့် ဝီ အိမ်, ဂေ ဒီဘဲ အန် ဝီ လှုဝ်း ဂြုဝ်း တီ ပီ ကာလာင် ဇဝ် ယေဆူ ဒီ ဂေ. ဒေါ အန် တီ ဂေ ဝီ ညှိုမ် ဆီချာ ဂြုဝ်း ဇဝ်ဖြာ ပီ ဒဲမ် အုန် အန် ခဲင် ဘပ် ဇဝ်ဖြာ. ဂေ ဘော ညှိုမ် ဘော ဂြုဝ်း ဇဝ် ယေဆူ ပီ ဒွိုမ် ကာလာင် အန် ဒီ ဂေ.
23 ဒေါ ကွယ် ဇဝ် ယေဆူ ခဲင် မိူင် ယေရူဆာလဲမ်, ဒေါ ဘူင် ဂေ ဘ့လွယ် တွိုန်, န့ မိုဝ်း ဒူအီ ကိူန် အီ ညှိုမ် အန် ကူပ် ဘူင် အန် နာ မွှိုမ် အာမ် ကာဆဝ်. န့ တဲး အီ နပ် အာဆေ အန် မုး.
24 ဇဝ် ယေဆူ ယီ တူ တဲး ဂေ နပ် နဝ်း အန် ကူပ် နပ် အန် နဝ်း ဒူအီ ဒွန် အီ.
25 အန် တူ လုဝ် အာဆေ ကာလာင် ဒီ အန် လွင် အီ ဟဝ်. အန် ဟဲ့ နပ် ရာင် အန် မာဆေ ပီ ထာင် ဂေ ဒွန် အီ ခဲင် နဝ်း ဂေ.

JHN 3
1 ခဲင် ဖိုင် ဖာရီဆဲ န့ ယီ မိုဝ်း ဒူအီ အူ ဝီ, အန် စိူဝ် အာနီခုဝ်ဒေမ်. အန် မုး ဒါ တာင် ဂေ ဒူအီ ယူဒါ အူ ဝီ.
2 အန် တး ဒူင် ကွယ် ဇဝ် ယေဆူ ဒေါ ပြဲ ဟဲ့ အပ် ခဲင် မှိုဝ်. အန် ဝီ တဝ်း ဒီ ဇဝ် ယေဆူ, “အိုယ် မဲ ဆာရာ, ယေ ဟဲ့ နပ်, ဇဝ်ဖြာ ဟဲ့ တိုယ် မဲ, တဲး မဲ ဘဲန် ဒါ ဆာရာ ယေ. ယေ နပ် ပါယ် တီ, ကူပ် ဘူင် မဲ နာ မွှိုမ် အာမ် ကာဆဝ်. ဆေ ဇဝ်ဖြာ တူ ကွယ် ရိုမ် ဒူပ် ဒူအီ, အာဝ် မိုဝ်း အာဆေ နပ် ဒီ ဘူင် ပီ ပီ ဘူင် မဲ.”
3 ဇဝ် ယေဆူ ဝီ တဝ်း ဒီ အန်, “အုဝ် တဝ်း အာခါခ်ု ဒီ မဲ, ဆေ ဒူအီ တူ ဘဲန် ဒူအီ ကာမာယ်, အာဝ် ပွိုန် လိုပ် ခဲင် မိူင် ပီ အိုပ် ဇဝ်ဖြာ. န့ ပီ, ဒူအီ လုဝ် ဝီ ဂွိုတ် ပေါ အူ ဇေန့်, တဲး အန် ဘဲန် ဒူအီ ကာမာယ်.”
4 အာနီခုဝ်ဒေမ် ဝီ တဝ်း, “ဆေ ဒူအီ ဟဲ့ တာင်, မှဝ် အန် ဒီ ပါယ် ဒီ ဝီ ဂွိုတ် ပေါ အူ ဇေန့်.း အာဝ် ပွိုန် ဝီ လိုပ် ခဲင် ဝတ့် မာ အန်, တဲး အန် ဝီ ဂွိုတ် ပေါ အူ ဇေန့်.”
5 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ မဲ. န့ လုဝ် ဘော နဝ်း ဖွိုမ် ဇဝ်ဖြာ ဘော အိုမ်, တဲး ဒူအီ ဘဲန် ဒူအီ ကာမာယ်. ဆေ အာဝ် ပါယ် တီ, အာဝ် ပွိုန် လိုပ် ခဲင် မိူင် ပီ အိုပ် ဇဝ်ဖြာ.
6 ဆေ ဒူအီ မိုဝ်း ဂွန်, ဂွန် တီ မုး အာမျုဝ် ဒူအီ. ဆေ နဝ်း ဖွိုမ် ဇဝ်ဖြာ ယီ ဒွါ အာဆာက် ကာမာယ် ဒီ အီ, န့ တဲး နဝ်း ဖွိုမ် အန် ကာမာယ်.
7 ခုဝ်, ကွဲ့ အာမ် ကူပ် တဝ်း အုဝ် ဒီ မဲ, မဲ လုဝ် ဝီ ဂွိုတ် ကာမာယ် ပေါ အူ ဇေန့်.
8 န့ ပီ ခုန်. ခုန် တး ဘုတ် ဒူင် ပီ အိုင် အန်. မဲ တူ နပ် နာ မှဝ် အန် တး, ဒူင် မှဝ် အန် ဟာဝ်. မဲ ယီ နပ် ဒီ ထူမ် ဟမ် အန်. နဝ်း ဖွိုမ် ဇဝ်ဖြာ ဘော ပါယ် တီ. မဲ တူ နပ် ပီ ပါယ် အန် ဒီ ဘူင်, တဲး ဒူအီ ဘဲန် ဝီ ဘဲန် ဝီ ဝီ ဘဲန် ဒူအီ ကာမာယ်.”
9 အာနီခုဝ်ဒေမ် ဝီ ဒီမွှတ် တဝ်း, “အုဝ် တူ နပ် မှဝ် န့ ဒီ ပါယ် ဒီ ဘဲန်, ပီ တဝ်း မဲ.”
10 ဇဝ် ယေဆူ ဝီ တဝ်း ဒီ အန်, “မဲ ကော ဘော ဟဲ့ မုး ဒါ ဆာရာ အီ မာနုဝ် ဒူအီ ခဲင် မိူင် အီဆာရေလ, မှဝ် န့ ပါယ် ပီ တူ နပ် မဲ လွင် အန် တီ.း
11 အုဝ် တဝ်း အာခါခ်ု ဒီ မဲ. ယေ ကာလာင် ဒီ ဘေ ခဲ့ ပီ နပ် ယေ. မာဆေ ပီ ယိုဝ် ယေ, ယေ ဝီ ခဲ ဒီ ဘေ. ခဲ့ ပီ ခဲ ယေ ဇိုဝ် တီ, ဘေ ယီ တူ ညှိုမ်.
12 ဒေါ ကာလာင် အုဝ် ဒီ ဘေ ခဲ့ ပီ ပွိုန် ယိုဝ် ဘေ ဒဲင် ကာဒါယ် နီ, ဘေ တူ ကူပ် ညှိုမ်. န့ တူ လိုဝ်း ဒီ ဘေ. ဆေ အုဝ် ယီ ဒီ ကာလာင် လွင် ပီ ပါယ် ဘဲန် မျုဝ် ဘဲန် မျုဝ် ခဲင် မိူင် ဇဝ်ဖြာ ဘေ ဘဲန် ဝဲ တူ နပ်.
13 အာဝ် မိုဝ်း ဒူအီ အီ ဟဲ့ ဒွိုမ် ဟုဝ့် မိူင် ဇဝ်ဖြာ. န့ ယီ မုး မီ အူ ဝီ, အီ ဟဲ့ ဘဲန် ဂွန် ဒူအီ, အန် ဟဲ့ ဒွိုမ် ကွယ် ခဲင် မိူင် ဇဝ်ဖြာ, ဟဲ့ တး လူင် ဒဲင် ကာဒါယ်. အန် ဒီ ဝီ ဟုဝ့် နာ ဒဲင်.
14 ဒူအီ အီ ဟဲ့ ဘဲန် ဂွန် ဒူအီ, အန် ပီ ဟန့် တွိုန်. ဒေါ ကွယ် ဂေ ဒူအီ အီဆာရေလ ခဲင် ပြဲ ကာဟဝ်း, အာမုဝ်ဆဲ ဟဲ့ တာ ဘွင့်, ဘူင် အာရိုပ် ဟန့်, ဘ့လေး နာ ဒဲင် ရွင့်, တဲး န့ ချွတ် ဒူအီ အီ ငွိုပ် အန်. ပါယ် တီ ဘော ဒူအီ အီ ဟဲ့ ဘဲန် ဂွန် ဒူအီ, အန် လုဝ် ဒိုက် ဒီ ရွင့်,
15 တဲး ဒူအီ ဒွန် အီ ပွိုန် ဒီ ညှိုမ် အန်, တဲး အန် ပွိုန် ဒီ ချွတ် အာဆာက် ဂေ. အာဆေ ညှိုမ် ဂွန် ဒူအီ တီ, အာဆာက် အန် တူ စှိုမ်. အန် ဒီ ဘော ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
16 ဇဝ်ဖြာ ရွက့် ကာဆဝ် ဂေ ဒူအီ ဒဲင် ကာဒါယ်. ခုဝ်, အန် ဒွါ ဂွန် အန် အီ မုး ခဲ့ အူ ဝီ တီ, တဲး အန် ချွတ် ဒူအီ. အာဆေ ညှိုမ် ဂွန် ဇဝ်ဖြာ တီ, အာဆာက် အန် တူ စှိုမ်. အန် ဒီ ဘော ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
17 ဇဝ်ဖြာ ဟဲ့ တဲး ဂွန် အန် လူင် ဒဲင် ကာဒါယ် ဘဲန် ဒူအီ, တဲး အန် ချွတ် ဒူအီ, ကွဲ့ တဲး အန် ဒမ် မှာပ် ဒီ ဂေ.
18 အာဆေ ညှိုမ် ဂွန် ဇဝ်ဖြာ တီ, အန် တူ လုဝ် ခမ် မှာပ် အန်. အာဆေ ယီ တူ ညှိုမ်, န့ ပီ ဇဝ်ဖြာ ဟဲ့ ဟွတ့် ဒမ် မှာပ် ဒီ အန်, တဲး အန် ခမ် တူတ့် ကူပ် တူ ညှိုမ် အန် ဂွန် ဇဝ်ဖြာ, အီ မုး ခဲ့ အူ ဝီ တီ.
19 လွင် ဒမ် ဇဝ်ဖြာ မှာပ် အီ, န့ ပါယ် နီ. ဇဝ်ဖြာ ဟဲ့ တဲး ဘ့လာင် အန် တး လူင် ဒဲင် ကာဒါယ်. ဂေ ဒူအီ အီ ကွယ် ဒဲင် ကာဒါယ် ယီ တူ အိုင် ဘ့လာင် တီ. ဂေ အိုင် ဒီ ကွယ် ခဲင် အပ် ဝွင့် ကူပ် ဟဲ့ ဟာယ် ပဲ့ ဟဲ့ ဘူင် ဂေ. ခုဝ်, အန် လုဝ် ဒမ် မှာပ် ဂေ.
20 အာဆေ ဘူင် နာ တူ မွှိုမ်, အန် တူ အိုင် ဘ့လာင်. အန် တူ ယ တး ဇမ် ခဲင် ဘ့လာင်. အန် ယုဝ် ဘ့လာင် တီ, တဲး န့ လိုဝ်း ခဲ့ တူ မွှိုမ် ပဲ့ ဟဲ့ ဘူင် အန်.
21 အာဆေ ယီ ဘူင် နာ မှာန်, န့ ပီ, အန် ကွယ် ခဲင် ဘ့လာင်. န့ ဒီ တဲး ဒွန် အီ နပ် လွင် ပဲ့ ဟဲ့ ဘူင် အန်, န့ မုး ပီ အိုင် ဇဝ်ဖြာ.”
22 ဝါယ် အန် တီ ဇဝ် ယေဆူ ဂေ ဒီဘဲ အန် ဝီ ဟာဝ် ဇမ် ခဲင် အိူင် ယူဒါ. ခဲင် အိူင် တီ အန် ကွယ် ရိုမ် ဒူပ် ဒီဘဲ အန်. အန် ဘော စိုပ် ဒူအီ ခဲင် အိုမ်.
23 ဘော ဒါ ဆာရာ အာယောဟာန် တွိုန် ကွယ် ဒီ ခူပ် မိူင် အေနူန်, အီ ကွယ် ကာတတ် မိူင် ဆာလိမ်. ဒူင် ကွယ် အန် တီ, ဘော အန် စိုပ် ဒူအီ ခဲင် အိုမ် ကူပ် မိုဝ်း အိုမ် ကိူန်. ဂေ ဒူအီ ကိူန် ဘော တး ဇမ် ဒူင် ကွယ် အန် ဆေဆေ, မှာန့် တဲး အန် စိုပ် ဂေ ခဲင် အိုမ်.
24 (ဒေါ အန် တီ မုး အာတ့် ခြွင့် ဂေ ဒါ ဆာရာ အာယောဟာန် ခဲင် ကာပိုမ်).
25 ဒေါ အန် တီ ဂေ ဒီဘဲ အာယောဟာန် မင် အီ ဘော ဒါ တာင် ယူဒါ အူ ဝီ, ဂေ တူ လာယ် ဖြူမ် လွင် လုဝ် ဘာယ် ဘဲန် မျုဝ် ဘဲန် မျုဝ်, တဲး န့ ဒူပ် ဒါရာ.
26 ပန် တီ ဂေ ဝီ ဟာဝ် ဇမ် ဒူင် ကွယ် အာယောဟာန် တွိုန်. ဂေ ဝီ တဝ်း, “အိုယ် မဲ ဆာရာ, ဒါ ဆာရာ ပီ ဒွိုမ် ခဲ မဲ တွိုန်, အီ ဟဲ့ ဒွိုမ် ကွယ် ရိုမ် ဒူပ် မဲ ဒေါ ကွယ် မဲ ဒီ ဘ့လဲင် ယောဒါန်, ဘော အန် စိုပ် ဒူအီ ခဲင် အိုမ်. ဂေ ဒူအီ ဘောကာဂ့လျီတ် ဝီ ဟာဝ် ဒူင် ကွယ် အန်.”
27 အာယောဟာန် ဝီ တဝ်း, “ဒူအီ ဒွန် အီ တူ ပွိုန် ဘူင် မာဆေ ဆေ ဇဝ်ဖြာ တူ တဲး အန် ဘူင်.
28 ဘေ မိူဝ် နပ် ပီ ဒွိုမ် တဝ်း အုဝ်, အုဝ် တူ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အုဝ် မုး အီ ယဲတ့် ဒီ အာတ့် အန် ဇဝ် တီ.
29 လွင် အန် တီ, န့ ပီ ဘ့လွယ် ခတ်. န့ မုး ကာညူမ်, ဘော အန် ဘော ဒီဘျာ အီ ဒူပ် အန်, ဂါယ် ဒီ လာယ် ခတ်. န့ ယီ မုး ဂိုက် ကာညူမ် တွိုန်, အန် ကွယ် ဒီ ခူပ်, ထူမ် ဂြုဝ်း ပီ ကာလာင် ကာညူမ်. နဝ်း အန် ဘော ဒါခိုယ် ကာဆဝ် ဒေါ ထူမ် အန် ဂြုဝ်း ပီ ကာလာင် ကာညူမ် တီ. အုဝ် ပီ ဂိုက် တီ. ဘော နဝ်း အုဝ် ဟဲ့ ဒါခိုယ် ကာဆဝ်.
30 ခုဝ်, အန် လုဝ် ဘဲန် ဒါ ဆာရာ တာင် တဲး ဂေ ဒူအီ အီ ဒူပ် အန် ကြဲ ဒီ ကိူန် ကာဆဝ်. ဂေ ဒူအီ အီ ဒူပ် အုဝ် ယီ လုဝ် ကြဲ ဒီ ပြေတ့်.
31 ဒူအီ အီ တး လူင် ခဲင် ဂါင်ဟြာဝ်, အန် ဟဲ့ တာင် လွှိုမ် ဒွန် အီ. ဒူအီ အီ ကွယ် နာ ခြိုမ် နီ ဆေဆေ, အန် နပ် မီ ခဲ့ ပီ မိုဝ်း ဒဲင် ကာဒါယ်. အန် ဘော နပ် ဒီ ကာလာင် ဒွန် မျုဝ် အီ ကွယ် ဒဲင် ကာဒါယ်. အာဆေ ယီ တး နာ ဒဲင်, အန် မုး အီ တာင် ဒဲင် ဒွန် အီ.
32 ဒူအီ တီ နပ် ဒီ ကာလာင် လွင် ဒွန် မျုဝ် ပဲ့ ဟဲ့ ယိုဝ် အန်, န့ ယီ တူ မိုဝ်း အာဆေ အီ ထူမ် ညှိုမ် ဂြုဝ်း အန် တီ, တဲး န့ လိုပ် ခဲင် နဝ်း.
33 အာဆေ ယီ တဲး ဂြုဝ်း အန် တီ လိုပ် ခဲင် နဝ်း, အန် နပ် ဆီချာ, ဇဝ်ဖြာ ဟဲ့ မှာန် ဟဲ့ မုး.
34 ခုဝ်, ဒူအီ ပီ ရဝ်း ပီ တိုယ် ဇဝ်ဖြာ, အန် ကာလာင် ဂြုဝ်း ဇဝ်ဖြာ. ဇဝ်ဖြာ ဟဲ့ ဒွါ ကိူန် နဝ်း ဖွိုမ် အန် ဒီ ဒူအီ အီ ညှိုမ် အန်, ကွဲ့ တဲး န့ ဆီ ဇုတ် လုတ် ဒေါ မှဝ်.
35 ဇဝ်ဖြာ ရွက့် ဂွန် အန်. ခုဝ်, အန် တဲး ဂွန် တီ အိုပ် တူတ့် ဒွန် မျုဝ်.
36 အာဆေ ညှိုမ် ဂွန် ဇဝ်ဖြာ တီ, အန် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ. အာဆေ ယီ တူ တဲး ဂွန် ဇဝ်ဖြာ တီ အိုပ် နဝ်း အန်, အန် တူ ပွိုန် ဒီ ကွယ် ရိုမ် ဒူပ် ဇဝ်ဖြာ. ဇဝ်ဖြာ ဒီ ရူ ဒီ ဒူအီ ဇိုဝ် တီ ဆေဆေ.”

JHN 4
1 ဂေ ဒါ တာင် ခဲင် ဖိုင် ဖာရီဆဲ ကော နပ်, ဂေ ဒူအီ အီ တး ဒီ ဇဝ် ယေဆူ တဲး အန် စိုပ် ဂေ ခဲင် အိုမ်, တဲး ဂေ ဘဲန် ဒီဘဲ အန်, ဂေ ကိူန် လွှိုမ် ဒီဘဲ ဒါ ဆာရာ အာယောဟာန် တွိုန်.
2 မာလဲ, အာဝ် မုး ဇဝ် ယေဆူ အီ စိုပ် ဒူအီ ခဲင် အိုမ်, န့ မုး ဒီဘဲ ဇဝ် ယေဆူ အီ ဘူင် ပါယ် တီ.
3 ဒေါ နပ် ဇဝ် ယေဆူ လွင် ဖိုင် ဖာရီဆဲ တွိုန်, အန် ဝီ လေး အိူင် ယူဒါ, ဝီ ဟာဝ် အိူင် ဂါလီလေ.
4 ဒေါ ဟာဝ် အန် ဒူပ် န့တေန့် အန် လုဝ် ကာလုဝ်း အိူင် ဆာမာရီ.
5 အန် တး ဇမ် ခဲင် မိူင် ဆီဒါ. မိူင် တီ ကွယ် ခဲင် အိူင် ဆာမာရီ. န့ ကွယ် ကာတတ် ကာဒါယ် ပီ ဒွါ အာကူပ် ဒီ ဂွန် အန် အီ စိူဝ် အာယုဝ်.
6 ဒူင် ကွယ် အန် တီ, န့ မိုဝ်း အိုမ် ခိုမ် အီ ဒွိုမ် မုး အိုမ် ခိုမ် အာကူပ် တွိုန်. ဇဝ် ယေဆူ ဟဲ့ နုန် ဒီ ဟာဝ် ဒူပ် န့တေန့်. ခုဝ်, အန် ဟာဝ် တုတ့် ဒီ ခူပ် အိုမ် ခိုမ် တီ. ဒေါ အန် တီ ဟဲ့ ဇမ် ကာတဲ ဆီငဲ. ဂေ ဒီဘဲ အန် ဟဲ့ ဟာဝ် လိုပ် ခဲင် မိူင် တွိုန်, ဟာဝ် စိုဝ်း ပီ ဒီ ဟူမ် ဂေ.
7-8 န့ ယီ မိုဝ်း အီဘိုန့် အူ ဝီ, အန် မုး ဒူအီ အာမျုဝ် ဆာမာရီ. အန် တး တဝ်း ဒီ တဝ့် အိုမ်. ဇဝ် ယေဆူ တဝ်း ဒီ အန်, “တဲး အုဝ် ဒျီင် အိုမ် ခေါ အီ စဲက်.”
9 အီဘိုန့် တွိုန် ဝီ တဝ်း ဒီ အန်, “အုဝ် မုး အီဘိုန့် အာမျုဝ် ဆာမာရီ. မဲ ယီ မုး ဒူအီ အာမျုဝ် ယူဒါ. မှဝ် န့ ပါယ် ပီ မှာန့် မဲ တဲး အုဝ် ဒွါ အိုမ် ဒီ မဲ.း (ဂေ ဒူအီ ယူဒါ တူ တာ ဆီလာတ့် ပီ တာ ဒူအီ ဆာမာရီ).”
10 ပန် တီ ဇဝ် ယေဆူ ဝီ တဝ်း, “ဆေ မဲ နပ် ပီ ဒီ ဒွါ ဇဝ်ဖြာ ဒီ အီ, ဆေ မဲ ဘော နပ် အာဆေ အုဝ် မုး အီ မှာန့် မဲ ဒွါ အန် ဒျီင် အိုမ်, မဲ ဒီ ဘော ဝီ မှာန့် ဒီ အန်. ဟဲ့ ဟွတ့် အန် ဒီ ဝီ ဒွါ ဒီ မဲ အိုမ် အီ တဲး အာဆာက် ဒီ အီ.”
11 အီဘိုန့် တွိုန် ဝီ တဝ်း, “ဆာရာ, မဲ တူ မိုဝ်း ဒီ ဂူင့် ပုင် ဂေ ဝန် ဒီ တဝ့် အိုမ်. ဘော အိုမ် ခိုမ် တီ ဟဲ့ လိုက်. မဲ ဒီ ဘော ဒိုဝ်း ဒီ မှဝ် အိုမ် အီ ဒွါ အာဆာက် ဒီ အီ တီ.း
12 န့ မုး ဂုန့် ဒင် အေ, အီ စိူဝ် အာကူပ်, အန် ဟဲ့ ဒွိုမ် ဂိုဝ်း ကာဒဝ် အိုမ် ခိုမ် တီ. ဘော အန် ဘော ဒုဝ် ဆတ်ဒါဝါ အန် ဘော ဂွန် အန် ဟဲ့ ဒွိုမ် ဒျီင် အိုမ် နီ. ပီ တဝ်း မဲ ဒေါ တီ နီ, န့ ပီ, မဲ တဝ်း မဲ တာင် လွှိုမ် ဒါ အာကူပ် တွိုန်.”
13 ပန် တီ ဇဝ် ယေဆူ ဝီ တဝ်း ဒီ အန်, “ဒွန် အီ အီ ဒျီင် အိုမ် တီ, အန် ဒီ ဝီ ကာပြာန့်.
14 အာဆေ ယီ ဒျီင် အိုမ် ပီ ဒွါ အုဝ် ဒီ အန်, အန် တူ ဝီ ကာပြာန့် ဒေါ မှဝ်. ပီ ဒွါ အုဝ် ဒီ အီ, န့ ဒီ ဘဲန် ပီ အိုမ် ခိုမ် အီ ကွယ် ခဲင် နဝ်း ဒူအီ ဆေဆေ, အီ တဲး ဒူအီ ကွယ် ရိုမ် ဒူပ် ဇဝ်ဖြာ ဆေဆေ.”
15 အီဘိုန့် တွိုန် ဝီ တဝ်း, “မဲ ဆာရာ, တဲး မဲ ဒွါ အိုမ် ဇိုဝ် တီ ဒီ အုဝ်, ကွဲ့ ဟူ တဲး အုဝ် ဝီ ကာပြာန့်, ကွဲ့ ဟူ တဲး အုဝ် လုဝ် တး ဒူင် ကွယ် အိုမ် ခိုမ် နီ.”
16 ဇဝ် ယေဆူ ဝီ တဝ်း, “မဲ ဟာဝ် ဒဲ့ အီမာယ် မဲ, တဲး ဘာယ် ဝီ တး ဒူင် ကွယ် အုဝ်.”
17 အီဘိုန့် ဝီ တဝ်း, “အုဝ် တူ မိုဝ်း အီမာယ်.”
18 ဇဝ် ယေဆူ ဝီ တဝ်း, “ဟဲ့ မှာန် ပီ တဝ်း မဲ. မဲ တူ မိုဝ်း အီမာယ်. မဲ ဟဲ့ ဒွိုမ် မိုဝ်း အီမာယ် ဖန် ဝီ. ဘော အီမာယ် အီ ကွယ် ရိုမ် ဒူပ် မဲ ဒေါ တီ နီ, အာဝ် မုး အီမာယ် မဲ.”
19 ပန် တီ အီဘိုန့် ဝီ တဝ်း, “ဆာရာ, အုဝ် ဟဲ့ နပ်, မဲ မုး ဒူအီ အီ ဘျာန် ဂြုဝ်း ဇဝ်ဖြာ.
20 ဂုန့် ဒင် ယေ ဟဲ့ ဒွိုမ် ကြိုပ် ဇဝ်ဖြာ ဒဲင် နွန် ဒွယ်. ဘေ ဒူအီ ယူဒါ ယီ တဝ်း, လုဝ် ကြိုပ် ဇဝ်ဖြာ ခဲင် မိူင် ယေရူဆာလဲမ်.”
21 ဇဝ် ယေဆူ ဝီ တဝ်း, “တဲး မဲ ညှိုမ် ဂြုဝ်း အုဝ် နီ. န့ ဒီ ဇမ် အာခြာဝ် ဒေါ တူ ကြိုပ် ဘေ ဇဝ်ဖြာ ဘော အာ ပ့လုဝ့်. ဘော ဒဲင် နွန် တီ ဘော ခဲင် မိူင် ယေရူဆာလဲမ် ဘေ တူ ကြိုပ် အန် ဇဝ်.
22 ဘေ ဒူအီ အာမျုဝ် ဆာမာရီ ဘေ ကြိုပ် အန် ဇဝ် ပီ တူ နပ် ဘေ. ယေ ယီ ကြိုပ် အန် ဇဝ် ပီ နပ် ယေ. ခုဝ်, န့ မုး ဒူအီ အာမျုဝ် ယူဒါ အီ နပ် လွင် ဇဝ်ဖြာ ချွတ် ဒူအီ, ဝီ တဲး ဘော အီ ဟဝ် နပ်.
23-24 အာခြာဝ် အန် ဒီ တး, မာလဲ အန် ဟဲ့ ဟွတ့် တး ဒေါ တီ နီ. ဒေါ အန် တီ န့ မုး နဝ်း ဖွိုမ် ဇဝ်ဖြာ အီ တဲး အီ နပ် လွင် ဇဝ်ဖြာ အီ မုး ဂုန့် အေ. အန် ဒီ တဲး ဒူအီ ကြိုပ် ဇဝ်ဖြာ ဒွန် နာ ဒွန် ပ့လုဝ့်. ဇဝ်ဖြာ တူ မိုဝ်း ဒုဝ် ဘူင့်, အန် ယီ မုး မီ နဝ်း ဖွိုမ်. ခုဝ်, အာဆေ ဘော ကြိုပ် ဇဝ်ဖြာ, အန် လုဝ် တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း အန်, တဲး အန် ကော နပ် နာ မှာန်. ဟဲ့ ဟွတ့် အန် ဒီ ဘော ပွိုန် ဒီ ကြိုပ် ဇဝ်ဖြာ. ဘော ဇဝ်ဖြာ ဆီ တဲး ဒူအီ ဇိုဝ် တီ ကြိုပ် အန်.”
25 အီဘိုန့် တွိုန် ဝီ တဝ်း, “အုဝ် နပ်, န့ ဒီ မိုဝ်း ဒူအီ ပီ ရဝ်း ပီ တိုယ် ဇဝ်ဖြာ. ဂေ ဒီ တဲး အန် စိူဝ် ဒါ အီ ချွတ် ဒူအီ. ဆေ ဒူအီ တီ ဒီ တး, အန် ဒီ မာနုဝ် ယေ, တဲး ယေ နပ် ဒွန် မျုဝ်.”
26 ဇဝ် ယေဆူ ဝီ တဝ်း ဒီ အန်, “န့ မုး အုဝ်, အီ ကာလာင် ဂြုဝ်း ဒီ မဲ, အုဝ် ဒီ ချွတ် ဒူအီ.”
27 ဒေါ ကာလာင် အန် ပါယ် တီ, ဂေ ဒီဘဲ အန် ဝီ တး ခဲင် မိူင်. ဂေ မိူဝ် အာမ် ကူပ် ကာမွုန် အန် ဒီ အီဘိုန့် အူ ဝီ. ယီ တူ မိုဝ်း အာဆေ အီ ဒီမွှတ် အန် တဝ်း, “မာဆေ ပီ ဘူင် မဲ, မှဝ် န့ ပါယ် ပီ ဂြုဝ်း မဲ ဒီ အီဘိုန့် တီ.း”
28 ပန် တီ အီဘိုန့် ဝီ ဘ့လေး အုန် ကာလုဝ့် အိုမ် အန် ဒီ ခူပ် အိုမ် ခိုမ် တွိုန်. အန် ဝီ လိုပ် ခဲင် မိူင်, ဝီ ကာလာင် ဒီ အီ ဟဝ် တဝ်း,
29 “ဘေ တး ယွတ် အီမာယ် အူ ဝီ. အန် ဟဲ့ ခဲ ဒီ အုဝ် လွင် မှာပ် ဒွန် မျုဝ် ပဲ့ ဟဲ့ ဒွိုမ် ဘူင် အုဝ်. အုဝ် ထာင်, အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.”
30 အန် ဟဲ့ ဟွတ့် ကာလာင် ပါယ် တီ, ဂေ ဒူအီ ကိူန် ဝီ လေး ခဲင် မိူင်, ဟာဝ် ဒူင် ကွယ် ဇဝ် ယေဆူ.
31 ဒေါ ဝေန့် အီဘိုန့် တွိုန်, ဂေ ဒီဘဲ ဇဝ် ယေဆူ ဝီ စ်ု အန် ဟူမ် ဘူမ်. ဂေ တဝ်း, “ဆာရာ, တဲး မဲ ဟူမ်.”
32 အန် ယီ တဝ်း ဒီ ဂေ, “ဘေ တူ နပ် မာဆေ လွင် ပီ ဒီ ဟူမ် အုဝ်.”
33 ပန် တီ ဒီဘဲ အန် ဝီ လာယ် ကာလာင်, ဝီ တဝ်း, “အာဆေ ဟဲ့ ဒွါ ပီ ဒီ ဟူမ် ဒီ အန်.း”
34 ဇဝ် ယေဆူ ယီ တဝ်း ဒီ ဂေ, “ဇဝ်ဖြာ ဟဲ့ တိုယ် အုဝ် တး ဒီ နီ. ဆေ အုဝ် ဘူင် ဂါန် ပီ စ်ု ဇဝ်ဖြာ အုဝ် ဘူင်, ဆေ အုဝ် ဘော ဘူင် တဲး န့ ဟွတ့် တူတ့်, အုဝ် ဟဲ့ ဒါခိုယ်. န့ ပီ အုဝ် ဟဲ့ ဖဲ ဘူမ်.
35 ဘေ ဘော နပ် ဒီ တဝ်း, ‘န့ လုဝ် ဘော ဖွုန် မာဂျီန်, န့ ကော ဒီ ဇမ် အာခြာဝ် ဆုဝ့် ငှုဝ်.’ အုဝ် ယီ တဝ်း ဒီ ဘေ, တဲး ဘေ ယွတ် ဒူအီ, တဲး န့ ပီ ဘေ ယွတ် မာန် ဘေ. ဒေါ တီ နီ န့ ပီ ငှုဝ် ဟဲ့ ဟွတ့် ဆိန်, ဟဲ့ ပွိုန် ဆုဝ့်.
36 အာဆေ ယီ ဆုဝ့် ငှုဝ်, အန် ဒီ ဝီ ပွိုန် ရုး အန်. ဒူအီ ဆုဝ့် ငှုဝ် တီ, ဂေ ပီ ဒူအီ အီ ကာလာင် ဒီ အီ ဟဝ် လွင် ဇဝ်ဖြာ, တဲး ဂေ ညှိုမ်, တဲး ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ. ဒေါ အန် တီ ဘော ဒူအီ အီ ဘြတ် ငှုဝ် ဘော ဒူအီ အီ ဆုဝ့် ငှုဝ် ဟဲ့ ဒါခိုယ်.
37 ဘေ ကာလာင် ဂြုဝ်း မှာန်, ဆေ ဘေ တဝ်း, ‘အူ ဝီ ဘြတ် ငှုဝ်, ပေါ အူ ဝီ ဆုဝ့် ငှုဝ်.’
38 အုဝ် ယီ တိုယ် ဘေ, တဲး ဘေ ပီ ဒူအီ အီ ဆုဝ့် ငှုဝ် ပီ တူ ဘြတ် ဘေ. န့ မုး အီ ဟဝ်, ဂေ ဟဲ့ ဒွိုမ် ဘူင် ဂါန် ပီ ဂေ ဒူအီ အီ ဘြတ် ငှုဝ်. ဘေ ယီ ပီ ဒူအီ အီ ဒူပ် ဒီ ပန်, စွယ် ဂေ အီ ဘူင် ဂါန် အူ ဆိန့် ဒေါ ဂုဝ် အန်.”
39 ဂေ ဒူအီ အီ ဟဲ့ လေး ခဲင် မိူင်, ဟာဝ် ဇမ် ဒူင် ကွယ် ဇဝ် ယေဆူ, ဂေ ကိူန် ဟဲ့ ဝီ ညှိုမ် အန်. ဂေ မုး ဒူအီ အာမျုဝ် ဆာမာရီ. ဂေ ဟဲ့ ယိုဝ် ဂြုဝ်း ပဲ့ ဟဲ့ ခဲ အီဘိုန့် တွိုန် ဒီ ဂေ. ဂေ ကော ညှိုမ် ကူပ် ဟဲ့ တဝ်း အန်, “အီမာယ် တွိုန် ဟဲ့ ဟွတ့် ခဲ တူတ့် ဒီ အုဝ် လွင် မှာပ် ပဲ့ ဟဲ့ ဒွိုမ် ဘူင် အုဝ် ဒွန် မျုဝ်.”
40 ဂေ ဒူအီ အာမျုဝ် ဆာမာရီ, အီ ဟဲ့ တး ဒူင် ကွယ် ဇဝ် ယေဆူ, ဂေ ဝီ မှာန့်, တဲး အန် ကွယ် ရိုမ် ဒူပ် ဂေ. ခုဝ်, အန် ကွယ် ဒူင် ကွယ် ဂေ အာဒါ အာ ဆီငဲ.
41 န့ ဝီ မိုဝ်း ဒူအီ ကိူန်, ဂေ ညှိုမ် ဝါယ် ထူမ် ဂေ ဂြုဝ်း ဇဝ် ယေဆူ.
42 ပန် တီ ဂေ ဝီ တဝ်း ဒီ အီဘိုန့် တွိုန်, “ယေ တူ ညှိုမ် ကူပ် ကာလာင် မဲ လွင် အန် ဒီ ယေ. ယေ ဟဲ့ ဟွတ့် ထူမ် ဂြုဝ်း အန်, ယေ မိူဝ် နပ် ဆီချာ, ဒူအီ တီ မုး အန် ဇဝ် အီ ဒီ ချွတ် ဒူအီ ဒဲင် ကာဒါယ်. အန် မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.”
43 ဟဲ့ ဟွတ့် ပွုန် အာ ဆီငဲ တွိုန်, ဇဝ် ယေဆူ ဝီ လေး မိူင် ဆာမာရီ, ဝီ ဟာဝ် အိူင် ဂါလီလေ.
44 အန် ဝီ ကာလာင် လွင် ဒုဝ် ဘြိမ် အန်. အန် တဝ်း, “ဆေ န့ မုး ဒူအီ အီ ဘျာန် ဂြုဝ်း ဇဝ်ဖြာ, ဂေ ဒူအီ အီ ကွယ် ခဲင် မိူင် ဘြိမ် အန်, ဂေ တူ ရုဝ်ဆေ အန်.”
45 ဒေါ ဇမ် အန် ခဲင် အိူင် ဂါလီလေ, ဂေ ဒူအီ ခဲင် မိူင် တီ ဝီ ရွုး အန်. ဂေ နပ် တူတ့် ပဲ့ ဟဲ့ ဘူင် အန် ခဲင် မိူင် ယေရူဆာလဲမ် ဒေါ လိုပ် အန် ဒီ ဘ့လွယ် တွိုန်. ခုဝ်, ဘော ဂေ ဟဲ့ ဟာဝ် လိုပ် ဘ့လွယ် တီ.
46 ပန် တီ ဇဝ် ယေဆူ ဘော ဝေန့် မိူင် ခါနာ အီ ကွယ် ခဲင် အိူင် ဂါလီလေ. ခဲင် မိူင် တီ, အန် ဟဲ့ ဒွိုမ် ဘူင် တဲး အိုမ် ဘဲန် အိုမ် ဆာဘျိတ်.a န့ ယီ မိုဝ်း အာမာတ် ခုန်ဒီခမ် အူ ဝီ. အန် မိုဝ်း ဂွန် အီမာယ် အီ ဆဝ် ကာဆဝ်. အန် ကွယ် မိူင် ကာပေနာရိုမ်.
47 အန် ဟဲ့ ယိုဝ် အီ ဟဝ် တဝ်း, ဇဝ် ယေဆူ ဟဲ့ လေး အိူင် ယူဒါ ဝီ တး လိုပ် အိူင် ဂါလီလေ. ပန် တီ အန် ဝီ ဟာဝ် ဒူင် ကွယ် ဇဝ် ယေဆူ, ဝီ မှာန့်, တဲး ဇဝ် ယေဆူ ဟာဝ် ဒူပ် အန်, တဲး ဇဝ် ယေဆူ ပီကဲန် ဂွန် အန်, အီ ဟဲ့ ရိန် ဒီ ယမ် တွိုန်.
48 ဇဝ် ယေဆူ ယီ တဝ်း ဒီ အန်, “ဆေ ဘေ တူ ပွိုန် ဒီ ယိုဝ် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်, ဘေ တူ ဆီ ညှိုမ်.”
49 အာမာတ် ခုန်ဒီခမ် တွိုန် ဝီ တဝ်း, “ဆာရာ, တဲး မဲ တး ဒူပ် အုဝ်, အာတ့် ယမ် ဂွန် အုဝ်.”
50 ဇဝ် ယေဆူ ဝီ တဝ်း, “တဲး မဲ ဝေန့်, ဂွန် မဲ ဟဲ့ ကဲန်.” ပန် တီ ဒူအီ တွိုန် ဘော ညှိုမ် ဂြုဝ်း ဇဝ် ယေဆူ ဝီ ဝေန့် ကာင် အန်.
51 ဒေါ ဟာဝ် အန် ဒူပ် န့တေန့်, ဒဲစေန့် အန် ဝီ တး ကာတုန့် အန် တဝ်း, “ဂွန် မဲ ဟဲ့ ကဲန်.”
52 ပန် တီ အာမာတ် တွိုန် ဝီ ဒီမွှတ် အန် တဝ်း, “ဒေါ မှဝ် အန် ဟဲ့ ကဲန်.း” ဂေ ဝီ တဝ်း, “အာမှိုဝ် ဒေါ နုဝ့် အူ နာရီ ဝါယ် ကာတဲ ဆီငဲ, ဒုဝ် အန် အာဝ် ဟူ ကာဟွာ့.”
53 ပန် တီ ဂုန့် အန် တွိုန် ဝီ နပ်, ဂွန် အန် ဟဲ့ ကဲန် ဒေါ ကာလာင် ဇဝ် ယေဆူ, “ဂွန် မဲ ဟဲ့ ကဲန်.” ပန် တီ ဘော အန် ဘော န့ ဟူမ် အန်, ဂေ ဘောကာဂ့လျီတ် ညှိုမ် ဇဝ် ယေဆူ.
54 ပါယ် တီ ဇဝ် ယေဆူ ဟဲ့ ဘူင် နာ မွှိုမ် အာမ် ကာဆဝ် ပေါ အူ မျုဝ် ဝါယ် လေး အန် ခဲင် အိူင် ယူဒါ ဝီ တး ဇမ် အိူင် ဂါလီလေ, တဲး န့ ဘဲန် အာ ဇေန့် ခါ နီ.

JHN 5
1 ဝါယ် အန် တီ ဇဝ် ယေဆူ ဟာဝ် ဟုဝ့် မိူင် ယေရူဆာလဲမ်, တဲး အန် လိုပ် ဘ့လွယ် ပီ ဘူင် ဂေ ဒူအီ ယူဒါ.
2 ခဲင် မိူင် ယေရူဆာလဲမ် ယီ မိုဝ်း အိုမ် ဒိုင် ပီ ဘူင် ဒူအီ. န့ ကွယ် ကာတတ် မာလုဝ်း အီ စိူဝ် မာလုဝ်း မာဘူ. ခဲင် ဂြုဝ်း ဟဲဘြဲ အိုမ် ဒိုင် တီ, အန် စိူဝ် ဘေတ်ဆေဒါ. ဒီ ခူပ် အိုမ် ဒိုင် တီ န့ မိုဝ်း ဇေရူပ် ဖန် ကာတု.
3-4 ခဲင် ဇေရူပ် တီ န့ မိုဝ်း ဒူအီ ဆဝ် ကိူန် ကာဆဝ်. ဘော မုး ဒူအီ ငါယ် အပ်, ဒူအီ အီ တူ ပွိုန် ဟာဝ် ဘော ဒူအီ ယမ် ဘ့လာက်, ဂေ ကိူန် ကွယ် ဒီ ခူပ် အိုမ် တီ. မင် ဇေန့် မင် ဇေန့်, န့ မိုဝ်း အာမူ အာမာတ် ဇဝ်ဖြာ တး လိုပ် ခဲင် အိုမ်, ဘူင် တဲး အိုမ် ရ်ု. ဒေါ အန် တီ အာဆေ ပွိုန် ဒီ လိုပ် ဒီ အာတ့် အီ ဟဝ်, အန် ဝီ ကဲန် အူ ဇေန့်. အန် ဘော မိုဝ်း ဆဝ် မျုဝ် မှဝ်, န့ ဒီ ဟြာယ်. ခုဝ်, ဂေ ဒူအီ ဆဝ် ကိူန် ကွယ် ဒီ ခူပ် အိုမ် တွိုန်, နှဝ့် တဲး န့ ရ်ု.
5 န့ ယီ မိုဝ်း ဒူအီ ဆဝ် အူ ဝီ, အန် အိတ် ဒီ ခူပ် အိုမ် တွိုန် အာဒါ အူယ် ဂိုဝ် ဒီ ဒါ ဆီနမ်.
6 ဒေါ ယိုဝ် ဇဝ် ယေဆူ ဒူအီ တီ, အန် ဟဲ့ နပ် လွင် ဒူအီ တီ ဟဲ့ ကွယ် လှေန့်. အန် ဝီ ဒီမွှတ် တဝ်း, “မဲ ဆီ တဲး မဲ ကဲန်.း”
7 ဒူအီ ဆဝ် တီ ဝီ တဝ်း, “အိုယ် ဆာရာ, အာဝ် မိုဝ်း အာဆေ အီ စွယ် အုဝ် လိုပ် ခဲင် အိုမ် ဒေါ ရ်ု အိုမ်. ဒွန် ဇေန့် ဒွန် ဇေန့် ဒေါ ဇမ် အုဝ် ခဲင် အိုမ်, ဟဲ့ ဟွတ့် မိုဝ်း အီ ဒန် လိုပ် ဒီ အာတ့် အုဝ်.”
8 ဇဝ် ယေဆူ ဝီ တဝ်း ဒီ အန်, “မဲ ယိတ့်, ဒိုဝ်း ဂူင့် မ့ဘေဝ် မဲ, ဝီ ဟာဝ်.”
9 ပန် တီ ဒူအီ ဆဝ် တီ ဟဲ့ ကဲန် အူ ဇေန့်. အန် ဝီ ဒိုဝ်း ဂူင့် မ့ဘေဝ် အန်, ဝီ ဟာဝ်. ဆီငဲ တီ ယီ မုး ဆီငဲ ဒီလှဝ်.
10 ခုဝ်, ဂေ ဒါ တာင် ယူဒါ, ဂေ ဝီ တဝ်း ဒီ ဒူအီ အီ ဟဲ့ ကဲန် တွိုန်, “အာတိုဝ် မုး ဆီငဲ ဒီလှဝ်. ဒါရာ တူ တဲး မဲ ဂူင့် မ့ဘေဝ်.”
11 အန် ဝီ တဝ်း ဒီ ဂေ, “ဒူအီ တွိုန်, အီ ဟဲ့ ပီကဲန် အုဝ်, အန် ဟဲ့ တဝ်း ဒီ အုဝ်, ‘ဒိုဝ်း ဂူင့် မ့ဘေဝ် မဲ, ဝီ ဟာဝ်.’”
12 ဂေ ဝီ ဒီမွှတ် တဝ်း, “အာဆေ ဟဲ့ စ်ု မဲ တဝ်း, ‘ဒိုဝ်း ဂူင့် မ့ဘေဝ် မဲ, ဝီ ဟာဝ်.း’”
13 အီ ဟဲ့ ဝီ ကဲန် တွိုန်, အန် ယီ တူ နပ်, အာဆေ ဟဲ့ ပီကဲန် အန်. ဒေါ တူ ယိုဝ် ဂေ, ဇဝ် ယေဆူ ဟဲ့ ဟာဝ် ပေါ ပ့လုဝ့် ကူပ် မိုဝ်း ဒူအီ ကိူန် ဒူင် ကွယ် ဂေ တွိုန်.
14 ဝါယ် အန် တီ ဇဝ် ယေဆူ ဝီ ဟာဝ် ခဲင် ဟုဝ် ဇဝ်ဖြာ, ဝီ ကာတုန့် ဒူအီ အီ ဟဲ့ ကဲန်. ဘော အန် ဟဲ့ တး ကွယ် ခဲင် ဟုဝ် ဇဝ်ဖြာ. ဇဝ် ယေဆူ ဝီ တဝ်း ဒီ အန်, “မဲ ဟဲ့ ကဲန်. ဆိန့် ဒေါ တီ နီ, ကွဲ့ ဟူ ဘူင် မှာပ်, ကွဲ့ တဲး မဲ ဇမ် ဒုက် အီ တာင် လွှိုမ် ခါ အာတ့်.”
15 ပန် တီ ဒူအီ တွိုန် ဝီ လေး ခဲင် ဟုဝ် ဇဝ်ဖြာ, ဝီ ခဲ ဒီ ဂေ ဒါ တာင် ယူဒါ တွိုန်, န့ မုး ဇဝ် ယေဆူ, အီ ဟဲ့ ဘူင် တဲး ဆဝ် အန် ဟြာယ်.
16 ကူပ် ဘူင် ဇဝ် ယေဆူ ဇိုဝ် တီ ဒေါ မုး ဆီငဲ ဒီလှဝ်, ဂေ ဒါ တာင် ယူဒါ ဝီ ဘဲန် ရန်ဆူ အန်. ဂေ တဝ်း ဒီ ငဝ်း အာဆာက် အန်.
17 ဇဝ် ယေဆူ ယီ တဝ်း ဒီ ဂေ, “ကော ဇမ် အာတိုဝ်, ဂုန့် အုဝ် ဟဲ့ ဘူင် ဂါန် အန် ဆေဆေ. ပါယ် တီ ဘော အုဝ် ဘူင် ဂါန် ပီ လုဝ် အုဝ် ဘူင်.”
18 ကူပ် ကာလာင် အန် ဂြုဝ်း တီ, ဂေ ဒါ တာင် ဒူအီ ယူဒါ ဝီ ဝဲ ဆီ ငဝ်း ဝဲန် ဇဝ် ယေဆူ. ခုဝ်, အန် ဟဲ့ ဘူင် ဂါန် ပီ တူ ကာအာပ် ဘူင် ဆီငဲ ဒီလှဝ်. ဒဲင် တီ အန် မိူဝ် ဟဲ့ တဝ်း, ဇဝ်ဖြာ မုး ဂုန့် အန်. န့ ပီ, အန် ဟဲ့ တဝ်း, ဘော အန် မုး ဇဝ်ဖြာ.
19 ခုဝ် အန် တီ ဇဝ် ယေဆူ ဝီ တဝ်း ဒီ ဂေ, “အုဝ် တဝ်း အာခ်ု ဒီ ဘေ. ဆေ န့ မုး ဂွန်, အန် တူ ပဲ ဒီ ဘူင် မာဆေ ရာင် အန်. အန် လုဝ် ယွတ် ဂုန့် အန်. ခဲ့ ယိုဝ် အန် ပီ ဘူင် ဂုန့် အန်, ဘော ဂွန် အန် နပ် ဒီ ဘူင်.
20 န့ ပါယ် တီ, ကူပ် ရွက့် ဂုန့် ဒီ ဂွန် အန်, အန် မိူဝ် ဘျ ဒီ ဂွန် အန် ဒွန် မျုဝ် ခဲ့ ပီ ဘူင် အန်. ဘေ ယီ ဒီ အာမ် ကူပ် ဟဲ့ တဲး ဇဝ်ဖြာ အုဝ် ဘူင် နာ မွှိုမ် အာမ် လွှိုမ် ပဲ့ ဟဲ့ ယိုဝ် ဘေ.
21 ဇဝ်ဖြာ နပ် ဒီ ဘူင် တဲး ဒူအီ ယမ် ဝီ ယိတ့် ဝီ အိမ်. ပါယ် တီ ဘော ဂွန် ဇဝ်ဖြာ ဒီ တဲး ဒူအီ ယမ် ဝီ အိမ်. အာဆာက် ကာမာယ် တီ, အန် မိူဝ် ဒီ ဒွါ ဒီ ဒူအီ ပီ ဆီ ဒွါ အန်.
22 ဒဲင် တီ, ဇဝ်ဖြာ တူ ဒမ် မှာပ် ဒီ အာဆေ. အန် ဟဲ့ တဲး ဂွန် အန် ဝီ ဒမ် မှာပ် ဒီ ဒွန် အီ.
23 ဇဝ်ဖြာ ဟဲ့ ဘူင် ပါယ် တီ, တဲး ဒွန် အီ ရုဝ်ဆေ ဘော ဂွန် အန်, တဲး န့ ပီ ဂေ ရုဝ်ဆေ ဇဝ်ဖြာ, အီ ဟဲ့ စ်ု ဂွန် အန် လူင် ဒဲင် ကာဒါယ်. အာဆေ တူ ရုဝ်ဆေ ဂွန် ဇဝ်ဖြာ, အန် မိူဝ် တူ ရုဝ်ဆေ ဂုန့် အန်.
24 အုဝ် တဝ်း အာခ်ု ဒီ ဘေ. အာဆေ ထူမ် ဂြုဝ်း အုဝ် ဘော ညှိုမ် ဇဝ်ဖြာ အီ ဟဲ့ တိုယ် အုဝ် တဲး အုဝ် တး ဒူင် ကွယ် ဘေ, ဒူအီ တီ ဟဲ့ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ. အန် မိူဝ် တူ လုဝ် ခမ် မှာပ် အန်. အန် အာဝ် ဟူ လုဝ် ယမ်. အန် ဟဲ့ ဟွတ့် ပွိုန် အာဆာက် ကာမာယ်.
25 အုဝ် ဘော တဝ်း အာခ်ု ဒီ ဘေ. န့ ဒီ မိုဝ်း အာခြာဝ် ဒီ တး. မာလဲ, ဒေါ တီ နီ ဟဲ့ ဟွတ့် တး. ဂေ ဒူအီ အီ ပီ ဒူအီ ယမ်, ဂေ ဒီ ထူမ် ဂြုဝ်း ပီ ကာလာင် ဂွန် ဇဝ်ဖြာ. အာဆေ ယီ ထူမ် ဂြုဝ်း တီ, အန် ဒီ မိုဝ်း အာဆာက် ကာမာယ်.
26 ကူပ် မိုဝ်း ဇဝ်ဖြာ အာဆာက်, အန် ဟဲ့ ဝီ ဒွါ အာဆာက် အန် ဒီ ဂွန် အန်, တဲး ဘော ဂွန် အန် မိုဝ်း အာဆာက် ပီ ဒွါ ဇဝ်ဖြာ.
27 ဇဝ်ဖြာ ဘော တဲး ဂွန် အန် ပွိုန် ဒီ ဒမ် မှာပ် ဒီ အီ ကူပ် ဟဲ့ ဘဲန် အန် ဂွန် ဒူအီ.
28 ကွဲ့ တဲး ဘေ အာမ် ဂြုဝ်း အုဝ် တီ. န့ ဒီ ဇမ် အာခြာဝ် ဒီ ထူမ် ဂေ ဒူအီ အီ ကွယ် ခဲင် ဘာရေဝ် ဒီ ဂြုဝ်း အုဝ်.
29 ပန် တီ ဂေ ဒီ ဘော လေး ခဲင် ဘာရေဝ်. အာဆေ ဟဲ့ ဒွိုမ် ဘူင် နာ ဘွတ်, အန် ဒီ ဝီ ယိတ့် ဝီ အိမ်, ဝီ မိုဝ်း အာဆာက် ကာမာယ်. အာဆေ ယဲ့ ဟဲ့ ဒွိုမ် ဘူင် နာ တူ မွှိုမ်, အန် ဒီ ဝီ ယိတ့် ဝီ အိမ်, တဲး အန် ခမ် မှာပ် အန်.
30 အုဝ် အူ ဝီ တူ ပွိုန် ဘူင် မာဆေ. အုဝ် မိူဝ် ထူမ် ခဲ့ ပီ ကာလာင် ဇဝ်ဖြာ ဒီ အုဝ်. ဟဲ့ ဟွတ့်, အုဝ် ဝီ ဒမ် မှာပ် ဒီ အီ ခဲ့ တီ. ပီ ဒမ် အုဝ် ဟဲ့ ကာငျာ ကူပ် တူ ဒူပ် အုဝ် နဝ်း အုဝ်. အုဝ် ဒူပ် ပီ အိုင် ဇဝ်ဖြာ, အီ တိုယ် အုဝ် တး ဒီ နီ.”
31 ဇဝ် ယေဆူ ဝီ တဝ်း, “ဆေ အုဝ် ကာလာင် လွင် အုဝ်, အာဝ် မိုဝ်း ဒီခုဝ်.
32 န့ မိုဝ်း ပေါ အူ ဝီ အီ ဘဲန် ဆက်ဆေ လွင် အုဝ်. အုဝ် မိူဝ် နပ်, ပီ တဝ်း အန် ဟဲ့ မှာန်, ဟဲ့ မုး.
33 ဘေ ဟဲ့ ဒီမွှတ် ဒါ ဆာရာ အာယောဟာန် တွိုန်, တဲး အန် ကာလာင် ဒီ ဘေ လွင် အုဝ်. ပီ ကာလာင် အန် ဟဲ့ မှာန်.
34 မာလဲ, အုဝ် တူ လုဝ် အာဆေ ဘဲန် ဆက်ဆေ လွင် အုဝ်. အုဝ် ယီ ကာလာင် လွင် အီ ဘဲန် ဆက်ဆေ တီ ဒီ ဘေ, တဲး န့ ချွတ် ဘေ.
35 ဒါ ဆာရာ အာယောဟာန် တွိုန်, အန် ပီ ဘ့လာင် ငဝ် အွမ်a အီ တဲး န့ ဘ့လာင် ဒီ ဘေ. ဘေ မိူဝ် ဟဲ့ အိုင် ဘ့လာင် တီ အာဒါ အူ ကာစန်.
36 န့ ယီ မိုဝ်း အီ ဘဲန် ဆက်ဆေ လွင် အုဝ် အီ ဆီ တာင် လွှိုမ် ဒါ ဆာရာ အာယောဟာန် တီ. န့ မုး ပီ ဘူင် အုဝ်. န့ မုး ဂါန် ဒွန် မျုဝ် ပီ တဲး ဇဝ်ဖြာ အုဝ် ဘူင် ဟွတ့်. ဒွန် မျုဝ် ပီ ဘူင် အုဝ် တီ, န့ ဘျ ဒီ ဘေ လွင် အုဝ်. န့ မုး ဂါန် ပီ ဘူင် အုဝ် အီ တဲး ဘေ နပ် ဆီချာ လွင် ဇဝ်ဖြာ ဟဲ့ တိုယ် အုဝ် တး ဇမ် ဒူင် ကွယ် ဘေ.
37 ဘော ဇဝ်ဖြာ အီ ဟဲ့ တိုယ် အုဝ် တး ဇမ် ဒူင် ကွယ် ဘေ, အန် ဟဲ့ ကာလာင် လွင် အုဝ်. ဘေ ယီ တူ ဒွိုမ် ယိုဝ် ဂြုဝ်း အန်, တူ ဒွိုမ် ယိုဝ် အာရိုပ် အန်.
38 ဘော ဂြုဝ်း ဇဝ်ဖြာ တူ ကွယ် ခဲင် နဝ်း ဘေ. ခုဝ်, ဘေ တူ ညှိုမ် ဝီ ပီ တိုယ် ဇဝ်ဖြာ တး ဇမ် ဒူင် ကွယ် ဘေ.
39 ဘေ အွန် ဒီ ဟေန် ဘပ် ဇဝ်ဖြာ ကူပ် ထာင် ဘေ ဂြုဝ်း ပီ ဒဲမ် အုန် ခဲင် ဘပ် ဇဝ်ဖြာ ဒီ စွယ် ဘေ တဲး ဘေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ. န့ ယီ မုး ဘပ် ဇဝ်ဖြာ တီ, အီ တဲး ဘေ နပ် လွင် အုဝ်.
40 ဘေ ယီ တူ ဆီ ညှိုမ် အုဝ်. ဘေ တူ ဆီ တဲး အုဝ် ပွိုန် ဒီ ဒွါ အာဆာက် ကာမာယ် ဒီ ဘေ.
41 အုဝ် တူ လုဝ် အီ ဟဝ် အိူပ် အုဝ်.
42 အုဝ် ယီ နပ် နဝ်း ဘေ. ဘေ တူ ရွက့် ဇဝ်ဖြာ ခဲင် နဝ်း ဘေ.
43 အုဝ် ဟဲ့ တး ဇမ် ဒူင် ကွယ် ဘေ ကူပ် စ်ု ဇဝ်ဖြာ အုဝ် တး. ဘေ ယီ တူ ညှိုမ် အုဝ်. ဆေ န့ ယီ မိုဝ်း ဒူအီ ပေါ အူ ဝီ အီ တး ဇမ် ဒူင် ကွယ် ဘေ ရာင် အန်, ဘေ ဒီ ဘော ညှိုမ် အန်, ရွုး အန်.
44 ဆေ ဘေ အိုင် ဒီ လာယ် အိူပ် ကာတဲ ဘေ, ယီ တူ လုဝ် ဇဝ်ဖြာ အူ ကာဒင် အိူပ် ဘေ, ဘေ တူ ပွိုန် ညှိုမ် ဇဝ်ဖြာ ဒေါ မှဝ်.
45 ဘေ ကွဲ့ ထာင် အုဝ် ဒီ ဖျာက် ဘေ, တဝ်း ဒီ ဇဝ်ဖြာ လွင် တူ မွှိုမ် ဘေ. န့ မုး ဒါ ဆာရာ အာမုဝ်ဆဲ တွိုန်, အန် နပ် ဒီ ဖျာက် ဘေ, တဝ်း ဘေ မိုဝ်း မှာပ်. ဘေ ယီ ဘိုင် အန်.
46 ဆေ ဟဲ့ မှာန် ညှိုမ် ဘေ ဂြုဝ်း ပီ ဒဲမ် အုန် ဒါ ဆာရာ အာမုဝ်ဆဲ, ဘေ ဒီ ဘော ညှိုမ် အုဝ်. ခုဝ်, အန် ဟဲ့ ဒဲမ် လွင် အုဝ် ခဲင် ဘပ် အန်.
47 ဘေ ယီ တူ ညှိုမ် ပီ ဒဲမ် အုန် အန်. ခုဝ်, ဘေ မိူဝ် တူ ပွိုန် ညှိုမ် ဂြုဝ်း ပီ ကာလာင် အုဝ် ဒီ ဘေ.”

JHN 6
1 ဝါယ် အန် တီ ဇဝ် ယေဆူ ဘော ဒီဘဲ အန် ဝီ ပဝ့် ရိုဝ်, ကာလုဝ်း အိုမ် ဒိုင် အီ စိူဝ် အိုမ် ဂါလီလေ. (မင် အီ မိူဝ် ဒဲ့ န့ စိူဝ် အိုမ် ထီဘေရီ).
2 န့ ယီ မိုဝ်း ဒူအီ ကိူန်, ဂေ ဒူပ် အန် ကူပ် ယိုဝ် ဂေ နာ မွှိုမ် အာမ် ကာဆဝ် ပဲ့ ဟဲ့ ဘူင် အန်, တဲး ဒူအီ ဆဝ် ဝီ ကဲန်.
3 ဇဝ် ယေဆူ ဝီ ဟုဝ့် ဒဲင် နွန်, ဝီ ကွယ် ရိုမ် ဒူပ် ဒီဘဲ အန်.
4 ဒေါ အန် တီ ဟဲ့ ကာတတ် ဒီ ဘူင် ဂေ ဒူအီ ယူဒါ ဘ့လွယ် လှုဝ်း ဂေ ဇဝ်ဖြာ ဒေါ ကာလုဝ်း အန် ကာင် ဂေ.
5 ဇဝ် ယေဆူ ဝီ ယွတ် ဘော ယိုဝ် ဒူအီ ကိူန် တး ဒူင် ကွယ် အန်. အန် ဝီ တဝ်း ဒီ အာဖီလိပ်, “ဒီ မှဝ် အေ ပွိုန် ဒီ စိုဝ်း ခါမုန်, တဲး ဂေ ဒူအီ ကိူန် ပွိုန် ဒီ ဟူမ်.း”
6 အန် ယီ ကာလာင် ဂြုဝ်း တီ, ကူပ် ဆီ ထေဝ် အန် နဝ်း အာဖီလိပ်. ခဲင် နဝ်း အန်, အန် ဟဲ့ ဟွတ့် နပ် မာဆေ ပီ ဒီ ဘူင် အန်.
7 အာဖီလိပ် ဝီ တဝ်း, “ဆေ အေ ဒီ ဘော စိုဝ်း ခါမုန် အာဒါ ရွိုန် အာ မာယဝ်း ဘူင့်,a ဆေ အေ ဒီ ဘော ဒွါ အူ ဝီ အီ စဲက် အီ စဲက် မိူဝ်, န့ တူ ကာလတ့် ဒွန် အီ.”
8 ပန် တီ န့ မုး အာအန်ဒါရူ တွိုန်. အန် မုး ဝါ အာပေတာရူ အီ စိူဝ် ဘော အာဆီမူန်. အန် ဘော မုး ဒီဘဲ ဇဝ် ယေဆူ အူ ဝီ. အန် ဝီ တဝ်း ဒီ ဂါယ်,
9 “န့ မိုဝ်း ဂွန် အီမာယ် အူ ဝီ. အန် မိုဝ်း ဒီ ဂူင့် ခါမုန် ဖန် ဘူင် ဘော မာဂါ ဒီတဲတ် အာ ဒုဝ်. ကူပ် ကိူန် ဒူအီ ယီ တူ ခုဝ် မာဆေ. န့ တူ ဂ့လိုမ် ဒေါ မှဝ်.”
10 ဇဝ် ယေဆူ ယီ တဝ်း, “တဲး ဘေ စ်ု ဒူအီ ကိူန် တုတ့် ဒဲင် ပေတ့်.” ကူပ် မိုဝ်း ကိူန် ပေတ့် ဒူင် ကွယ် ဂေ တီ, န့ မိုဝ်း မီ ဂေ အီမာယ် ဖန် ဟြဲန့် ဝီ, အီ ပွိုန် တုတ့် ဒဲင် ပေတ့် တွိုန်. ဒဲင် တီ, န့ ဘော မိုဝ်း ဘော အီဘိုန့် ဂေ ဂွန်.
11 ပန် တီ ဇဝ် ယေဆူ ဒိုဝ်း ခါမုန်, ဝီ ကာလာင် ဂုင် ဂေဇူ ဒီ ဇဝ်ဖြာ. ဟဲ့ ဟွတ့်, အန် ကာဆာင် ဒီ ဒီဘဲ အန်, တဲး ဂေ ဝီ ကာဆာင် ဒီ ဒူအီ ကိူန်. ပါယ် တီ ဂေ ဘော ကာဆာင် မာဂါ တွိုန်, တဲး ဒွန် အီ ပွိုန် ဒိုဝ်း ခဲ့ ပီ ဆီ ဟူမ် အန်.
12 ဂေ ဟဲ့ ဟွတ့် ဟူမ် ဖဲ, ဇဝ် ယေဆူ ဝီ စ်ု ဒီဘဲ အန် တဝ်း, “ဘေ ဝီ ဂဲပ် ကာဇု ကာလူယ် ဟူမ်. ကွဲ့ တဲး န့ စှိုမ်.”
13 ပါယ် တီ ဂေ ဝီ ကာဇု ကာလူယ် ဟူမ် ဂေ တီ. န့ ကော ဝီ နုဝ့် ဂိုဝ် ဒီ အာ ကာတဲပ်. န့ မုး ကာလူယ် အီ တး ဒီ ခါမုန် ဖန် ဘူင့် ဝါယ် ဟဲ့ ဟွတ့် ဟူမ် ဖဲ ဒွန် အီ.
14 ဂေ ဒူအီ ဟဲ့ ဟွတ့် ယိုဝ် နာ မွှိုမ် အာမ် ကာဆဝ် ဇိုဝ် တီ ပဲ့ ဟဲ့ ဘူင် ဇဝ် ယေဆူ, ဂေ ဝီ တဝ်း, “ဟဲ့ မှာန်, ဟဲ့ မုး. ဒူအီ တီ မုး ဒူအီ အီ ဘျာန် ဂြုဝ်း ဇဝ်ဖြာ, ဝီ ပီ တဝ်း ဇဝ်ဖြာ ဒီ တိုယ်. ဒေါ တီ နီ အန် ဟဲ့ ဟွတ့် တး လူင် ဒဲင် ကာဒါယ် နီ.”
15 ပန် တီ ဇဝ် ယေဆူ ကော နပ်, ဂေ ဆီ ခါနှာပ် အန်, တဲး အန် ဘဲန် ခုန်ဒီခမ် အီ အိုပ် ဂေ. ခုဝ်, အန် ဝီ ဟာဝ် ဒဲင် နွန် ပေါ အူ ပ့လုဝ့်, တဲး အန် ကွယ် အူ ဝီ, ကွဲ့ တဲး အီ ဟဝ် ဒူပ် အန်.
16 ဘာ ဒီ အပ် ဒီဘဲ ဇဝ် ယေဆူ ဝီ လူင် ဇမ် ဒီ ခူပ် အိုမ် ဒိုင် တွိုန်.
17 ပန် တီ ဂေ ဝီ လိုပ် ခဲင် ရိုဝ်, တဝ်း ဒီ ပဝ့် ဟာဝ် မိူင် ကာပေနာရိုမ်. ဒေါ အန် တီ ပြဲ ဟဲ့ အပ်. ဇဝ် ယေဆူ ယီ ညှမ် တး ဇမ် ဒူင် ကွယ် ဂေ.
18 ဒေါ ပဝ့် ဂေ ရိုဝ် တွိုန်, ခုန် ဝီ တး, တဲး မာ အိုမ် ဝီ ဆီလွယ်.
19 ဒေါ ဟာဝ် ဂေ, ဂေ ဟဲ့ ဝါယ် အာဒါ အူယ် လွှက့် ဒီ အူ ကာတဲ.b ဒေါ အန် တီ ဂေ ဝီ ယိုဝ် ဇဝ် ယေဆူ. အန် ဟာဝ် ဒဲင် အိုမ်, တး ကာတတ် ရိုဝ် ဂေ. ဂေ ကော ယုဝ် ကာဆဝ်.
20 အန် ဝီ တဝ်း ဒီ ဂေ, “ကွဲ့ ယုဝ်, န့ မုး အုဝ်.”
21 ပန် တီ ဂေ တဝ်း ဒီ စွယ် အန် လိုပ် ခဲင် ရိုဝ်. ဒေါ အန် တီ အူ ဇေန့် ဂေ ဟဲ့ ဝီ ဇမ် ဒီ ခူပ် အိုမ် ဒိုင်, ဒူင် ဒီ ဝဝ့် ဂေ.
22 ပါ ခဲညှာ, ဂေ ဒူအီ ကိူန် တွိုန်, ဂေ အီ ဟဲ့ ကွယ် နာ တ ဒွယ်, ဂေ ကော နပ် န့ ဟဲ့ မိုဝ်း မီ ရိုဝ် အူ လှာင်. ဂေ ဝီ လှုဝ်း, ဇဝ် ယေဆူ တူ လိုပ် ခဲင် ရိုဝ် တီ. အန် တူ ဒူပ် ဒီဘဲ အန်. ဂေ ဒီဘဲ ဇဝ် ယေဆူ ယီ ဟဲ့ ဝေန့်, အာဝ် ဘာ့ ဇဝ် ယေဆူ.
23 ဝါယ် အန် တီ န့ မိုဝ်း ရိုဝ် အီ ဟဝ် မင် လှာင် တး မိူင် ထီဘေရီ. ဒူင် ချ ဂေ, န့ ကာတတ် ဒူင် ပီ ဒွိုမ် ကာလာင် ဇဝ် ယေဆူ ဂုင် ဂေဇူ ဒီ ဇဝ်ဖြာ, အာတ့် ဒွါ အန် ဂေ ဟူမ် ခါမုန် တွိုန်.
24 ရိုဝ် တီ ဟဲ့ ဟွတ့် ဇမ် ဒူင် တွိုန်, ဂေ ဒူအီ ကိူန် တွိုန် ကော နပ်, ဘော ဇဝ် ယေဆူ ဘော ဒီဘဲ အန် အာဝ် ဟူ ကွယ် ကာတတ် ဒူင် ကွယ် ဂေ. ခုဝ်, ဂေ ဝီ ပဝ့် ရိုဝ် တွိုန်, ဝီ ဟာဝ် ဇမ် မိူင် ကာပေနာရိုမ်, ဟာဝ် ဟြေတ့် ဇဝ် ယေဆူ.
25 ဂေ ဝီ ကာတုန့် ဇဝ် ယေဆူ ဘ့လာက် နာ နီ အိုမ် ဒိုင် အီ မုး ဒူင် ဘြိမ် တွိုန်. ဂေ ဝီ ဒီမွှတ် အန် တဝ်း, “မဲ ဒါ ဆာရာ, ဒေါ မှဝ် မဲ တး ဇမ် ဒီ နီ.း”
26 ဇဝ် ယေဆူ ဝီ တဝ်း ဒီ ဂေ, “အုဝ် တဝ်း အာခ်ု ဒီ ဘေ. ဘေ တူ ဟြေတ့် အုဝ် ကူပ် ယိုဝ် ဘေ နာ မွှိုမ် အာမ် ကာဆဝ် အီ တဲး ဘေ နပ် ပီ မုး အုဝ်. ဘေ ဟြေတ့် အုဝ် ကူပ် ဟူမ် ဘေ ခါမုန် ပီ ဒွါ အုဝ် ဒီ ဘေ, တဲး ဘေ ကော ဖဲ.
27 ကွဲ့ တဲး ဘေ ဟြေတ့် ပီ ဒီ ဟူမ် အီ နပ် ဒီ လိုဝ်. တဲး ဘေ ဟြေတ့် ပီ ဒီ ဟူမ် အီ တူ နပ် ဒီ လိုဝ်, တဲး န့ ကော ဇမ် အာခြာဝ် ဒီ ကွယ် ရိုမ် ဘေ ဒူပ် ဇဝ်ဖြာ ဆေဆေ. ပီ ဒီ ဟူမ် ဇိုဝ် တီ, အုဝ် အီ ဟဲ့ ဘဲန် ဂွန် ဒူအီ ဒီ ဒွါ ဒီ ဘေ. လွင် ဒူအီ ဝီ တီ ဇဝ်ဖြာ အီ မုး ဂုန့် အေ, အန် ဟဲ့ ဟွတ့် တဝ်း, ‘အုဝ် အိုင် အန်.’”
28 ပန် တီ ဂေ ဝီ ဒီမွှတ် အန် တဝ်း, “မာဆေ ပီ လုဝ် ဘူင် ယေ, တဲး ဇဝ်ဖြာ အိုင်.း”
29 ဇဝ် ယေဆူ ဝီ တဝ်း, “ပီ လုဝ် ဘူင် ဘေ, န့ မုး မီ အူ မျုဝ်. ဘေ လုဝ် ညှိုမ် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဘေ.”
30 ဂေ ဝီ တဝ်း, “ဆေ န့ ပါယ် တီ, မာဆေ ပီ ဒီ ဘူင် မဲ, တဲး ယေ နပ် လွင် မဲ, တဲး ယေ ပွိုန် ဒီ ညှိုမ်.း
31 န့ မုး ဂုန့် ဒင် အေ, ဂေ ဟဲ့ ဟူမ် ခါမုန် မာနာ ခဲင် ပြဲ ကာဟဝ်း. န့ ပီ ပီ ဒဲမ် အုန် ခဲင် ဘပ် ဇဝ်ဖြာ. န့ တဝ်း, ‘အန် ဟဲ့ တဲး ဂေ ဟူမ် ခါမုန် အီ လေး ဂါင်ဟြာဝ်.’”
32 ပန် တီ ဇဝ် ယေဆူ ဝီ တဝ်း ဒီ ဂေ, “အုဝ် တဝ်း အာခ်ု ဒီ ဘေ, န့ တူ မုး ဒါ အာမုဝ်ဆဲ အီ ဟဲ့ ဒွါ ဘေ ဟူမ် ခါမုန် တီ, အီ တး လူင် ဂါင်ဟြာဝ်. န့ မုး ဂုန့် အုဝ်. အန် အီ တဲး ဘေ ဟူမ် ခါမုန် အီ မုး ခါမုန် အာခါခ်ု.
33 ဒူအီ အီ ဟဲ့ တး လူင် ဂါင်ဟြာဝ်, အန် ပီ ခါမုန် တီ. န့ မုး အန်, အီ ဒွါ အာဆာက် ကာမာယ် ဒီ ဂေ ဒူအီ ဒဲင် ကာဒါယ်.”
34 ဂေ ဝီ တဝ်း, “ဆာရာ, တဲး မဲ ဒွါ ခါမုန် ဇိုဝ် တီ ဒီ ယေ ဆေဆေ.”
35 ဝါယ် အန် တီ ဇဝ် ယေဆူ တဝ်း, “န့ မုး အုဝ်. အုဝ် ပီ ခါမုန် တီ, အီ တဲး ဘေ ပွိုန် အာဆာက် ကာမာယ်. အာဆေ ညှိုမ် အုဝ်, န့ ပီ, အန် ဟဲ့ ဖဲ, အာဝ် ဟူ ကာပြာန့် ပီ ဒီ ဟူမ် ပီ ဒီ ဒျီင် ဒေါ မှဝ်.
36 အုဝ် ယီ ဟဲ့ ဟွတ့် တဝ်း, ဘေ ဟဲ့ ယိုဝ် အုဝ်, ဘေ ယီ တူ ညှိုမ်.
37 ဂုန့် အုဝ် ဒီ တဲး ဒူအီ တး ဒီ အုဝ်. ဂေ ဒူအီ ဇိုဝ် တီ, ဂေ ဒီ ဘော ညှိုမ် အုဝ်. အာဆေ ယီ ညှိုမ် အုဝ်, န့ ပီ အန် တး ကွယ် ကာတတ် အုဝ်. အုဝ် တူ ဘ့လေး တူ ဝဲန် အန် ဒေါ မှဝ်.
38 အုဝ် မိူဝ် တူ လေး ဂါင်ဟြာဝ် လူင် တး ဒီ နီ, တဲး အုဝ် ဘူင် ပီ အိုင် အုဝ်. အုဝ် ဟဲ့ တး ဒီ နီ, တဲး အုဝ် ဘူင် ခဲ့ ပီ အိုင် အန် ဇဝ် အီ တိုယ် အုဝ် တး ဒီ နီ.
39 န့ ယီ မုး ဒူအီ ပီ ဒွါ ဇဝ်ဖြာ ဒီ အုဝ်, ဇဝ်ဖြာ အီ တိုယ် အုဝ် တး ဒီ နီ, အန် ဆီ ချွတ် ဂေ ဒွန် အီ, ကွဲ့ တဲး အာဆေ ဟြာယ်, တဲး အုဝ် တဲး ဒွန် အီ ဝီ ယိတ့် ဝီ အိမ် ဒေါ ဇမ် ဆီငဲ ကာဒဲ့.
40 ခုဝ်, အီ လဝ့် နဝ်း ဇဝ်ဖြာ, န့ ပါယ် နီ. အာဆေ ကာဒွါ့ ကာဖာ လွင် ဂွန် ဇဝ်ဖြာ, အာဆေ ဘော ညှိုမ် အန် ခဲင် နဝ်း, ဇဝ်ဖြာ ဒီ တဲး ဒွန် အီ ဇိုဝ် တီ ကွယ် ရိုမ် ဒူပ် အန် ဆေဆေ. ဟီ ဇမ် ဆီငဲ ကာဒဲ့, အုဝ် ဒီ တဲး ဒူအီ ဇိုဝ် တီ ဝီ ယိတ့် ဝီ အိမ်.”
41 ဂေ ဒါ တာင် ယူဒါ ယီ လာယ် ကာလာင် လွင် တူ အိုင် ဂေ ဂြုဝ်း အန် တီ, ကူပ် တဝ်း အန်, “အုဝ် ပီ ခါမုန် အီ တး ခဲင် ဂါင်ဟြာဝ်.”
42 ဂေ တဝ်း, “ဒူအီ တီ စိူဝ် အာယေဆူ. အေ နပ် ဘော ဂုန့် မာ အန်. အန် မုး ဂွန် အာယုဝ်ဆဲပ်. မှဝ် န့ ပါယ် ပီ တဝ်း အန်, ‘အုဝ် ဟဲ့ လေး ခဲင် ဂါင်ဟြာဝ်, လူင် တး ဒီ နီ.း’”
43 ဇဝ် ယေဆူ ဝီ တဝ်း, “စူ လာယ် ကာလာင် လွင် ပီ တူ အိုင် ဘေ.
44 ဆေ ဇဝ်ဖြာ တူ တဲး ဒူအီ တး ညှိုမ် အုဝ်, အာဝ် မိုဝ်း အာဆေ ပွိုန် ဒီ တး ညှိုမ် အုဝ်. ဆေ ဟီ ဇမ် ဆီငဲ ကာဒဲ့, အုဝ် ဒီ တဲး ဒူအီ ညှိုမ် အုဝ် ဝီ ယိတ့် ဝီ အိမ်.
45 ဒူအီ အီ ဘျာန် ဂြုဝ်း ဇဝ်ဖြာ အူ ဝီ ဟဲ့ ဒဲမ် အုန် ခဲင် ဘပ် ဇဝ်ဖြာ ပါယ် နီ, ‘ဇဝ်ဖြာ ဒီ မာနုဝ် ဒွန် အီ.’ ခုဝ်, ဒွန် အီ အီ ထူမ် ဂြုဝ်း ဇဝ်ဖြာ, အီ ဟေန် ဒီ ဇဝ်ဖြာ, အန် ဒီ တး ညှိုမ် ဘော အုဝ်.
46 အာဝ် မိုဝ်း အာဆေ အီ ဟဲ့ ဒွိုမ် ယိုဝ် ဇဝ်ဖြာ. န့ ယီ မုး အုဝ်, အီ ဟဲ့ လေး ဒူင် ကွယ် အန်, အုဝ် ဟဲ့ ယိုဝ် ဂုန့် အုဝ်.
47 အုဝ် တဝ်း အာခ်ု ဒီ ဘေ, အာဆေ ညှိုမ် အုဝ်, အန် ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
48 အုဝ် ပီ ခါမုန် အီ ဒွါ အာဆာက် ကာမာယ် ဒီ အီ.
49 ဂုန့် ဒင် ဘေ, ဂေ ဟဲ့ ဟူမ် ခါမုန် မာနာ, ဒေါ ကွယ် ဂေ ခဲင် ပြဲ ကာဟဝ်း. ဂေ ယီ ဟဲ့ ဟွတ့် ယမ်.
50 ဒေါ တီ နီ ဘေ ယီ မိုဝ်း ခါမုန် ပီ ဒွါ ဇဝ်ဖြာ ဒီ ဘေ အီ တး ခဲင် ဂါင်ဟြာဝ် လူင် ဒူင် ကွယ် ဘေ. ဒွန် အီ ဟဲ့ ပွိုန် ဟူမ် ခါမုန် တီ အီ တူ တဲး အန် ယမ်.
51 န့ မုး အုဝ်, အုဝ် ပီ ခါမုန် တီ ပီ ဒွါ ဇဝ်ဖြာ ဒီ ဘေ အီ တး ခဲင် ဂါင်ဟြာဝ်. အာဆေ ဟူမ် ခါမုန် ဇိုဝ် တီ, အန် ဒီ ဘော ကွယ် ရိုမ် ဒူပ် ဇဝ်ဖြာ ဆေဆေ. ခါမုန် ပီ ဒွါ အုဝ် ဒီ ဘေ, န့ မုး ဒုဝ် ဘူင့် အုဝ်. အုဝ် ဒွါ ဒုဝ် ဘူင့် အုဝ်, တဲး ဂေ ဒူအီ ဒွန် အီ အီ ကွယ် ဒဲင် ကာဒါယ် ပွိုန် အာဆာက် ကာမာယ်.”
52 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် ယူဒါ ဝီ စုး ဒီ လာယ် ကာထဲန့် တဝ်း, “မှဝ် အန် ဒီ ပါယ် ဒီ ဒွါ ဒုဝ် ဘူင့် အန်, တဲး အေ ဟူမ်.း”
53 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ, ဆေ ဘေ တူ ဟူမ် ယင် အုဝ် အီ ဟဲ့ ဘဲန် ဂွန် ဒူအီ, ဆေ ဘေ မိူဝ် တူ ဒျီင် နှာမ် အုဝ်, ဘေ တူ မိုဝ်း အာဆာက် ကာမာယ်. ဘေ ပီ ဒူအီ ယမ်.
54 အာဆေ ယီ ဟူမ် ယင် အုဝ် ဘော ဒျီင် နှာမ် အုဝ်, အန် ဟဲ့ ပွိုန် အာဆာက် ကာမာယ် အီ ကွယ် ဆေဆေ. ဟီ ဇမ် ဆီငဲ ကာဒဲ့, အုဝ် ဒီ တဲး ဒူအီ တီ ဝီ ယိတ့် ဝီ အိမ်.
55 ခုဝ်, ယင် အုဝ်, န့ ပီ ပီ ဒီ ဟူမ် အီ မှာန် အာခါခ်ု. ဘော နှာမ် အုဝ် ပီ ပီ ဒီ ဒျီင် အီ မှာန် အာခါခ်ု.
56 အာဆေ ဟူမ် ယင် အုဝ် ဘော ဒျီင် နှာမ် အုဝ်, အန် ဒီ ကွယ် ကာဒိုက် ကာဒဝ့် ဒီ အုဝ် ဆေဆေ. ဘော အုဝ် ဒီ ကွယ် ကာဒိုက် ကာဒဝ့် ဒီ အန် ဆေဆေ.
57 ဂုန့် အုဝ်, အီ နပ် ဒီ ဒွါ အာဆာက် ဒီ အီ, အန် ဟဲ့ တိုယ် အုဝ် တး ဒူင် ကွယ် ဘေ. ပါယ် တီ အုဝ် မိုဝ်း အာဆာက် ကူပ် ဂုန့် အုဝ်. ပါယ် တီ ဘော ဒူအီ ဒွန် အီ အီ ဟူမ် အုဝ်, အန် ဒီ မိုဝ်း အာဆာက် ကာမာယ် ကူပ် အုဝ်.
58 အာတီ မုး ခါမုန် အီ တး ခဲင် ဂါင်ဟြာဝ်. ဂုန့် ဒင် ဘေ, ဂေ ဟဲ့ ဒွိုမ် ဟူမ် ခါမုန် မာနာ. ဂေ ယီ ဟဲ့ ဟွတ့် ယမ်. အာဆေ ယီ ဟူမ် ခါမုန် ဇိုဝ် တီ, အန် ဒီ ကွယ် ရိုမ် ဒူပ် ဇဝ်ဖြာ ဆေဆေ.”
59 ဇဝ် ယေဆူ ကာလာင် ဂြုဝ်း တီ ဒေါ ကွယ် အန် ခဲင် ဇူင် ဂေ ဒူအီ ယူဒါ ခဲင် မိူင် ကာပေနာရိုမ်.
60 ဂေ ဒီဘဲ ဇဝ် ယေဆူ, ဒေါ ထူမ် ဂေ ဂြုဝ်း တီ, ဂေ ကိူန် ဝီ တဝ်း, “ပီ မာနုဝ် အန် တီ ဟဲ့ ညှာပ်, အာဝ် မွှိုမ် ညှိုမ်. အာဝ် ဘော ကူပ် မိုဝ်း ဒူအီ အီ ပဲ ဒီ ဒူပ်.”
61 ဇဝ် ယေဆူ ဘော နပ် လွင် တူ အိုင် ဂေ ဒီဘဲ အန် လွင် အန် တီ. အန် ဝီ တဝ်း, “ဘေ ထာင် ဂြုဝ်း တီ ဟဲ့ ဘ့လိူင်.
62 ဆေ ဘေ ယိုဝ် ပန် ဒီ ဟုဝ့် အုဝ် အီ ဟဲ့ ဘဲန် ဂွန် ဒူအီ ဝေန့် ဒူင် ကွယ် ဘြိမ် အန်, နဝ်း ဘေ ဒီ ဝဲ ဘ့လိူင်.
63 န့ မုး နဝ်း ဖွိုမ် ဇဝ်ဖြာ အီ ဒွါ အာဆာက် ဒီ ဒူအီ. ဆေ န့ မုး ဒူအီ, အာဝ် ပွိုန် ဘူင် ဇိုဝ် တီ. ဂြုဝ်း ပဲ့ ဟဲ့ ကာလာင် အုဝ် ဒီ ဘေ ယီ မိုဝ်း ပွုန် ပီ ဒွါ နဝ်း ဖွိုမ် ဇဝ်ဖြာ. ခုဝ်, န့ မိူဝ် ဒီ ဒွါ အာဆာက် ကာမာယ် ဒီ ဘေ.
64 ကာတဲ ဘေ, ယီ မိုဝ်း ဒူအီ မင် အီ အီ တူ ညှိုမ် ဂြုဝ်း အုဝ်.” ဇဝ် ယေဆူ ကာလာင် ပါယ် တီ, ခုဝ်, အန် ဟဲ့ နပ် အူ ဆိန့် ဒေါ ဂုဝ် အာဆေ တူ ညှိုမ် အန်. အန် မိူဝ် ဟဲ့ နပ် ဒီ အာတ့် အာဆေ ဒီ အာပ် အန် ဒီ ရန်ဆူ အန်.
65 အန် ဝီ ကာလာင် ဒီ ဂေ, “ကူပ် နပ် အုဝ် လွင် ဒူအီ အီ တူ ညှိုမ် အုဝ်, အုဝ် ဟဲ့ ဒွိုမ် ကာလာင် ဒီ ဘေ, န့ တူ မိုဝ်း အာဆေ အီ ပွိုန် ဒီ တး ညှိုမ် အုဝ်, ဆေ ဂုန့် အုဝ် တူ စွယ် တဲး အန် တး.”
66 အူ ဆိန့် ဒေါ ကာလာင် ဇဝ် ယေဆူ ဂြုဝ်း ဇိုဝ် တီ, ဂေ ဒီဘဲ အန်, ဂေ ကိူန် ဝီ ဝေန့်, အာဝ် ဟူ ဒူပ် အန်.
67 ဇဝ် ယေဆူ ဝီ ဒီမွှတ် ဒီဘဲ အန် ဂိုဝ် ဒီ အာ ဝီ တွိုန်, အန် တဝ်း, “မာဆေ ပီ ဒီ ဘူင် ဘေ.း ဘော ဘေ ဆီ ဝေန့် ပီ ဂေ.း”
68 အာဆီမူန်, အီ စိူဝ် ဘော အာပေတာရူ, အန် ဝီ တဝ်း, “မဲ ဇဝ်, ဆေ ယေ ဝေန့်, ယေ ဒီ ဝီ ဝဝ့် နာ မှဝ်.း န့ မုး မဲ, ဂြုဝ်း ပီ ကာလာင် မဲ, န့ တဲး ယေ မိုဝ်း အာဆာက် ကာမာယ် အီ ကွယ် ဆေဆေ.”
69 ယေ ညှိုမ် ဘော နပ် ဆီချာ, မဲ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. မဲ မုး အီ ဘွတ် ပီ တိုယ် ဇဝ်ဖြာ.
70 ဇဝ် ယေဆူ ဝီ တဝ်း, “အုဝ် ဟဲ့ ဟွတ့် ရဝ်း ဘေ ဂိုဝ် ဒီ အာ ဝီ. ကာတဲ ဘေ န့ ယီ မိုဝ်း အူ ဝီ ပီ အိုပ် ကာနမ် ဟာယ်.”
71 ဂြုဝ်း တီ အန် ကာလာင် လွင် အာယူဒတ် အီ မုး ဂွန် အာဆီမူန်, အီ စိူဝ် ဘော အာဆာခါရီအူတ်, အီ ဒီ အာပ် ဇဝ် ယေဆူ ဒီ ရန်ဆူ အန်, အီ ဘာ့ ခဲင် ဖိုင် ဂိုဝ် ဒီ အာ ဝီ တွိုန်.

JHN 7
1 ဝါယ် အန် တီ ဇဝ် ယေဆူ ဝီ ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ဂါလီလေ. အန် တူ ဆီ ဟာဝ် ခဲင် အိူင် ယူဒါ ကူပ် ဟြေတ့် ဂေ ဒါ တာင် ယူဒါ ဒီ အန်, တဲး ဂေ ပွိုန် ဒီ ငဝ်း အာဆာက် အန်.
2 ဒေါ ကာတတ် ဒီ ဘူင် ဂေ ဒူအီ ယူဒါ ဘ့လွယ် လုဝ် ကွယ် ခဲင် ထိုပ်,
3 န့ မုး ဂေ ဝါ ဇဝ် ယေဆူ ဂေ တဝ်း ဒီ အန်, “မဲ လုဝ် လေး ဒီ နီ, ဟာဝ် အိူင် ယူဒါ, တဲး ဂေ ဒီဘဲ မဲ ဝီ ပွိုန် ဒီ ယိုဝ် အီ မွှိုမ် အာမ် ကာဆဝ် ပီ ဘူင် မဲ.
4 အာဆေ ဆီ တဲး ဒူအီ ကိူန် နပ် လွင် အန်, အန် တူ ချြီင် ဒီ ဘူင် ဂါန် အန်. ကူပ် ဘူင် မဲ ဇိုဝ် တီ, တဲး မဲ တဲး ဒွန် အီ ဒဲင် ကာဒါယ် ယိုဝ် ပီ ဘူင် မဲ.”
5 ဂေ ဝါ ဇဝ် ယေဆူ ကာလာင် ဂြုဝ်း တီ ကူပ် တူ ဘော ညှိုမ် ဂေ.
6 ခုဝ်, ဇဝ် ယေဆူ ဝီ ကာလာင် ဒီ ဂေ, “ဇဝ်ဖြာ ညှမ် တဲး အုဝ် ဟာဝ်. ဘေ ယီ တူ လိူက် ဟာဝ် ဒေါ မှဝ်.
7 ဂေ ဒူအီ ဒဲင် ကာဒါယ် ဂေ တူ ဇွင့် ဘေ. ဂေ ယီ ဇွင့် အုဝ် ကူပ် ကာလာင် အုဝ် လွင် ပီ ဘူင် ဂေ, န့ တူ မွှိုမ်, န့ ဟာယ်.
8 တဲး ဘေ ဟာဝ် လိုပ် ဘ့လွယ် တီ. အုဝ် ညှမ် ဟာဝ်. အာခြာဝ် ဒီ လုဝ် ဟာဝ် အုဝ် ညှမ် ဇမ်.”
9 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် မိူဝ် ကွယ် ဒီ ပန် ခဲင် အိူင် ဂါလီလေ.
10 ဝါယ် ဟဲ့ ဟွတ့် ဟာဝ် ဂေ ဝါ အန် ဒီ ဘ့လွယ် တွိုန်, ဘော အန် ဝီ ဟာဝ်. အန် ယီ တူ တဲး အီ ဟဝ် နပ် လွင် ဟာဝ် အန်. အန် ဟာဝ်, ကွဲ့ တဲး အီ ယိုဝ်.
11 ဒေါ ဘူင် ဂေ ဘ့လွယ် တွိုန်, ဂေ ဒါ တာင် ယူဒါ ယီ ဟြေတ့် အန် တဝ်း, “မှဝ် အန် ကွယ်.း”
12 ဂေ ဒူအီ ကိူန် ကာလာင် ဒွန် မျုဝ် ကာတဲ ဂေ, ကွဲ့ တဲး အီ ဟဝ် ယိုဝ်. မင် အီ တဝ်း, “အန် မုး ဒူအီ မွှိုမ်.” မင် အီ တဝ်း, “အာဝ် မုး. အန် ကာလုဝ် အီ, ကွဲ့ တဲး ဂေ ဒူပ် နာ မှာန်.”
13 န့ ယီ တူ မိုဝ်း အာဆေ, အီ ယ ကာလာင် ဇိုဝ် တီ, တဲး ဒူအီ ကိူန် ပွိုန် ဒီ ယိုဝ်. ဂေ ဘောကာဂ့လျီတ် ယုဝ် ဂေ ဒါ တာင် ယူဒါ.
14 ဒေါ အန် တီ ဒေါ ဆီငျာ ဘူင် ဂေ ဘ့လွယ်, ဇဝ် ယေဆူ ဟာဝ် လိုပ် ခဲင် ဝဲင် ဟုဝ် ဇဝ်ဖြာ, ဝီ စုး ဒီ မာနုဝ် အီ.
15 ဂေ ဒါ တာင် ယူဒါ ဝီ အာမ် ဘော တဝ်း, “မှဝ် န့ ပါယ် ပီ ပွိုန် အန် အာငျာန် ကိူန် ခဲ့ တီ.း အန် တူ ဒွိုမ် ဟေန် ထမ် ဒေါ မှဝ်.”
16 ဇဝ် ယေဆူ ဝီ တဝ်း ဒီ ဂေ, “ပီ မာနုဝ် အုဝ်, န့ တူ လေး ခဲင် အာငျာန် အုဝ်. န့ မုး အာငျာန် အန် ဇဝ် အီ ဟဲ့ တိုယ် အုဝ် တး ဒီ နီ.
17 ဆေ န့ ယီ မိုဝ်း ဒူအီ အီ တဝ်း ဒီ ဘူင် အီ လဝ့် နဝ်း ဇဝ်ဖြာ, အန် ဒီ ဘော နပ် ဆီချာ လွင် ပီ မာနုဝ် အုဝ်, ယုဝ် န့ မုး အာငျာန် ဇဝ်ဖြာ, ယုဝ် န့ လေး အာငျာန် အုဝ်.
18 အာဆေ ကာလာင် ဂြုဝ်း အီ လေး ခဲင် အာငျာန် အန်, အန် ကာလာင် တဲး ဒူအီ ရုဝ်ဆေ အန်. အာဆေ ယီ ရုဝ်ဆေ ဝီ ပီ တိုယ် ဇဝ်ဖြာ, အန် မုး ဒူအီ အီ ဘူင် နာ မှာန်, တူ နပ် ဒီ ဘူင် နာ တူ မှာန်.
19 န့ မုး ဒါ ဆာရာ အာမုဝ်ဆဲ တွိုန်, အန် ဟဲ့ ဒွါ ဒါရာ ဇဝ်ဖြာ ဒီ ဘေ. န့ ယီ တူ မိုဝ်း ဒူအီ အူ ဝီ ကာတဲ ဘေ, အီ ဒူပ် ဒါရာ တီ. ဆေ န့ ပါယ် တီ, မှဝ် န့ ပါယ် ပီ ဆီ ငဝ်း ဘေ အာဆာက် အုဝ်.း”
20 ဂေ ဒူအီ ကိူန် ဝီ တဝ်း, “မဲ မိုဝ်း ကာနမ် ဟာယ် ကွယ် ခဲင် ဒုဝ် မဲ. အာဆေ ဟဲ့ တဝ်း ဒီ ငဝ်း အာဆာက် မဲ.း”
21 ဇဝ် ယေဆူ ဝီ တဝ်း, “အုဝ် ဟဲ့ ဘူင် နာ မွှိုမ် အာမ် ကာဆဝ် အူ မျုဝ်. ဟဲ့ ဟွတ့်, ဘေ ဘောကာဂ့လျီတ် အာမ်.
22 ဒါ ဆာရာ အာမုဝ်ဆဲ တွိုန်, အန် ဟဲ့ စ်ု ဘေ ဆွာ့ ဝဲန် ဟုန် လခါနာ အီမာယ်. ခုဝ်, ဘေ ဝီ ဘူင် ပါယ် တီ ဒေါ မုး ဆီငဲ ကဲမ် ဆိန့်. (မာလဲ န့ တူ မုး အာမုဝ်ဆဲ အီ စ်ု ဘေ ဘူင် ပါယ် တီ. န့ မုး ဂုန့် ဒင် ဘေ).
23 ဘေ ခ့ဝါင် အီ ဆွာ့ ဝဲန် ဟုန် လခါနာ အီမာယ် ဒေါ မုး ဆီငဲ ဒီလှဝ်, ကွဲ့ တဲး ဒါရာ အာမုဝ်ဆဲ လိုဝ်. ဘေ ယီ ရူ ဒီ အုဝ်, ဆေ အုဝ် ပီကဲန် ဒူအီ အူ ဝီ ဒေါ မုး ဆီငဲ ဒီလှဝ်.
24 ကွဲ့ ဆုင်ဖျာတ် အာမူ အီ ကူပ် ယွတ် ဘေ အာရိုပ် အီ. တဲး ဘေ ဒူပ် နာ မှာန် ဒေါ ဆုင်ဖျာတ် ဘေ ဘဲန် မျုဝ် ဘဲန် မျုဝ်.”
25 ပန် တီ န့ မုး ဂေ ဒူအီ အီ ကွယ် ခဲင် မိူင် ယေရူဆာလဲမ်. ဂေ စုး ဒီ ဒီမွှတ်. ဂေ တဝ်း, “ယေ ထာင်, န့ မုး ဒူအီ ဝီ တီ, ပီ ခြာမ် ဂေ ဒီ ငဝ်း ဝဲန်.
26 အန် ကွယ် ဒီ နီ, ကာလာင် ဂြုဝ်း, တဲး ဒွန် အီ ပွိုန် ဒီ ထူမ်. ဂေ ဒါ တာင် ယီ တူ တဝ်း မာဆေ ဒီ အန်. န့ ပီ, ဂေ ထာင် ဒူအီ ဝီ တီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
27 ယေ ယီ နပ် ဆီချာ ဒူင် ကွယ် ဘြိမ် အန်. ဆေ န့ ယီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ဆေ အန် ဒီ တး, အာဝ် မိုဝ်း အာဆေ နပ် ဒူင် ကွယ် ဘြိမ် အန်.”
28 ဒေါ အန် တီ ဇဝ် ယေဆူ ဆီ ကွယ် ခဲင် ဝဲင် ဟုဝ် ဇဝ်ဖြာ, မာနုဝ် ဒူအီ. အန် ဝီ ဒတ် တာင် တဝ်း, “ဟဲ့ မှာန်, ဘေ ထာင် ဘေ နပ် အုဝ်. ဘေ ဘော ထာင် ဘေ နပ် ဆီချာ ဒူင် ကွယ် ဘြိမ် အုဝ်. အုဝ် ယီ တူ တး ဒီ နီ ကူပ် မိုဝ်း အုဝ် နဝ်း ဆီ တး. အုဝ် ဟဲ့ တး ကူပ် မိုဝ်း အန် ဇဝ် အီ တိုယ် အုဝ်. ဘေ ယီ တူ နပ် အန် ဇဝ် တီ.
29 အုဝ် ယီ နပ် အန် ကူပ် တး အုဝ် ဒူင် ကွယ် အန်, အန် မိူဝ် ဟဲ့ စ်ု အုဝ် တး ဒီ နီ.”
30 ခုဝ် အန် တီ ဂေ ဒါ တာင် ယူဒါ ဆီ မှေတ့် အန်. န့ ယီ တူ မိုဝ်း အာဆေ ယ မှေတ့် အန်. ဇဝ်ဖြာ ညှမ် တဲး ဂေ ဘူင် ဇိုဝ် တီ.
31 န့ ယီ မိုဝ်း ဒူအီ ကိူန်, ဂေ ညှိုမ် အန်. ဂေ တဝ်း, “ဆေ ဒူအီ ပီ ရဝ်း ပီ တိုယ် ဇဝ်ဖြာ ဒီ တး, အန် တူ ကူပ် နပ် ဒီ ဘူင် နာ မွှိုမ် အာမ် ကာဆဝ် လွှိုမ် ဒူအီ ဝီ နီ.”
32 ဂေ ဒူအီ ခဲင် ဖိုင် ဖာရီဆဲ, ဂေ ဘော ယိုဝ် ဒူအီ လာယ် ဂြုဝ်း လာယ် ဖူဖာပ် ကာတဲ ဂေ ဇိုဝ် တီ. ပန် တီ ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ, ဂေ စ်ု ဒူအီ အီ ဘ်ု ဟုဝ် ဇဝ်ဖြာ မင် အီ, တဲး ဂေ မှေတ့် ဇဝ် ယေဆူ.
33 ဇဝ် ယေဆူ ဝီ တဝ်း ဒီ ဒူအီ အီ ထူမ် ဂြုဝ်း အန်, “အုဝ် ဒီ ကွယ် ရိုမ် ဒူပ် ဘေ အာဒါ အူ ကာစန်. ဟဲ့ ဟွတ့် အုဝ် ဒီ ဝီ ဝေန့် ဒူင် ကွယ် အန် ဇဝ် အီ စ်ု အုဝ် တး ဒီ နီ.
34 ဝါယ် အန် တီ ဘေ ဒီ ဝီ ဟြေတ့် အုဝ်. ဘေ ယီ တူ ကာတုန့် အုဝ်. ဒူင် ကွယ် အုဝ်, ဘေ မိူဝ် တူ ပွိုန် ဒီ တး ဇမ်.”
35 အန် ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် ယူဒါ ဝီ လာယ် ကာလာင် တဝ်း, “မှဝ် အန် ဒီ ဟာဝ်.း ဒီ မှဝ် န့ မုး, ပီ တူ ပွိုန် အေ ဟာဝ်. ယုဝ် အန် ပီ ခြာမ် ဒီ ဟာဝ် ဒူင် ကွယ် ဒူအီ ယူဒါ ခဲင် မိူင် ဂြိက် ဘဲန် ပ့လုဝ့် ဘဲန် ပ့လုဝ့်, ဝီ မာနုဝ် ဂေ ဒူအီ ဂြိက်.
36 မာဆေ န့ မုး လွင် ဒါင် အန်, ဒေါ တဝ်း အန်, ‘ဘေ ဒီ ဟြေတ့် အုဝ်, ယီ တူ ကာတုန့် အုဝ်.’ ဘော, ‘ဒူင် ကွယ် အုဝ် ဘေ တူ ပွိုန် ဟာဝ်.’”
37 န့ ယီ ဇမ် ဆီငဲ ဒီ ဟွတ့် ဘ့လွယ်. န့ မုး ဆီငဲ တာင် လွှိုမ် ဒွန် ဆီငဲ. ဒေါ အန် တီ ဇဝ် ယေဆူ ဝီ ယိတ့်, ကာလာင် ဂြုဝ်း တာင်. အန် တဝ်း, “ဆေ န့ မိုဝ်း ဒူအီ အီ ဆီ ဒျီင် အိုမ်, တဲး အန် တး ဒီ အုဝ်. အုဝ် ဒီ ဒွါ ပီ ဒီ ဒျီင် ဒီ အန်.
38 အာဆေ ညှိုမ် အုဝ် ပီ ပီ ဒဲမ် အုန် ခဲင် ဘပ် ဇဝ်ဖြာ, န့ ဒီ ပီ ဘ့လဲင် အိုမ် အီ လေး ခဲင် ဒုဝ် ဘူင့် အန်. အိုမ် တီ ယီ မုး အိုမ် အီ နပ် ဒီ ဒွါ အာဆာက် ကာမာယ်.”
39 အန် ယီ ကာလာင် ဂြုဝ်း တီ လွင် နဝ်း ဖွိုမ် ဇဝ်ဖြာ. နဝ်း ဖွိုမ် ဇဝ်ဖြာ တီ ဒီ လိုပ် ခဲင် နဝ်း အီ ညှိုမ်. ဒေါ ကာလာင် အန် ဂြုဝ်း တီ, ဇဝ်ဖြာ ညှမ် ဒွါ နဝ်း ဖွိုမ် အန် ဒီ ဒူအီ. ခုဝ်, ဇဝ် ယေဆူ ညှမ် ပွိုန် အာဖုင် ဒင်ခုဝ် အန်.
40 ဒေါ ထူမ် ဂေ ဂြုဝ်း ဇဝ် ယေဆူ တီ, မင် အီ ဘော တဝ်း, “ဟဲ့ မှာန်, ဟဲ့ မုး. ဒူအီ နီ, အန် မုး ဒူအီ အီ ဘျာန် ဂြုဝ်း ဇဝ်ဖြာ, အီ ပီ တဝ်း ဇဝ်ဖြာ ဒီ တိုယ်.”
41 မင် အီ တဝ်း, “အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.” ဘော မင် အီ ယီ တဝ်း, “ဆေ န့ မုး ဒူအီ ပီ ရဝ်း ပီ တိုယ် ဇဝ်ဖြာ, အန် တူ တး အိူင် ဂါလီလေ.
42 ခဲင် ဘပ် ဇဝ်ဖြာ န့ တဝ်း, ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် မုး ဒူအီ ခဲင် ခြိုဝ် အာဒါဝိတ်, တး မိူင် ဘေတ်လဲမ် အီ မုး ဒူင် ကွယ် အာဒါဝိတ် တွိုန်.”
43 ပါယ် တီ, ဂေ ဒူအီ တူ လာယ် ဖြူမ် လွင် ဇဝ် ယေဆူ.
44 မင် အီ တဝ်း ဒီ မှေတ့် အန်. ယီ တူ မိုဝ်း အာဆေ, ယ တး ပါ အန်.
45 ဝါယ် အန် တီ ဂေ ဒူအီ အီ ဘ်ု ဟုဝ် ဇဝ်ဖြာ တွိုန်, ဂေ ဝီ ဝေန့် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ တွိုန်. ဂေ ဝီ ဒီမွှတ် ဒူအီ အီ ဘ်ု ဟုဝ် ဇဝ်ဖြာ. ဂေ တဝ်း, “မှဝ် န့ ပါယ် ပီ တူ ဒိုဝ်း တး ဘေ အာယေဆူ.း”
46 ဂေ ဝီ တဝ်း, “န့ တူ ဒွိုမ် မိုဝ်း အာဆေ, အီ ကာလာင် ဂြုဝ်း ပီ အန်.”
47 ဂေ ဒူအီ ခဲင် ဖိုင် ဖာရီဆဲ ဝီ တဝ်း, “ဆေ န့ ပါယ် တီ, အန် ဟဲ့ ပီလွှက့် ဘော ဒီ ဘေ.
48 တဲး ဘေ ယွတ်, ခဲင် ဒါ တာင် ယူဒါ အီ အိုပ် မိူင် ဘော ခဲင် ဖိုင် ဖာရီဆဲ အာဝ် မိုဝ်း အာဆေ အီ ဟဲ့ ညှိုမ် အန်.
49 န့ ယီ မုး ဒူအီ ကိူန် ဂေ နီ, ဂေ တူ နပ် မာဆေ လွင် ဒါရာ ဇဝ်ဖြာ, လုဝ် ဒိူင် ဂေ.”
50 န့ ယီ မုး အာနီခုဝ်ဒေမ်, အီ ဒွိုမ် တး ကာလာင် ဂြုဝ်း ဒီ ဇဝ် ယေဆူ. အန် မုး ဒူအီ ခဲင် ဖိုင် ဂေ. အန် ဝီ တဝ်း,
51 “ဆေ အေ ဒူပ် ဒါရာ, အာဝ် ပွိုန် ဒမ် မှာပ် ဒီ အီ အာတ့် ထူမ် အေ ဂြုဝ်း အန်. အေ လုဝ် နပ် ဒီ အာတ့် လွင် ပဲ့ ဟဲ့ ဘူင် အန်.”
52 ဂေ ယီ တဝ်း ဒီ အန်, “ယေ ထာင် ဘော မဲ မုး ဒူအီ အာမျုဝ် ဂါလီလေ. တဲး မဲ ကာဒွါ့ ဆီချာ. မဲ ဒီ ဘော နပ်, န့ တူ မိုဝ်း ဒူအီ အီ ဘျာန် ဂြုဝ်း ဇဝ်ဖြာ, အီ တး အိူင် ဂါလီလေ.”
53 ဝါယ် အန် တီ ဒွန် အီ ဝီ ဝေန့် ကာင် အာဆေ ကာင် အန်.

JHN 8
1 ဝါယ် အန် တီ ဇဝ် ယေဆူ ဟုဝ့် ဒဲင် နွန် ဟေ နာမန်.
2 ပါ ခဲညှာ, ဆိန့်ဝး စေဝ်, အန် ဝီ ဟာဝ် လိုပ် ခဲင် ဝဲင် ဟုဝ် ဇဝ်ဖြာ. ဂေ ဒူအီ ကိူန် ဝီ တး ဒူင် ကွယ် အန်. အန် ဝီ တုတ့် တဝ်း ဒီ မာနုဝ် ဂေ.
3 ဂေ ဒါ ဆာရာ အီ မာနုဝ် ဒါရာ ယူဒါ ဘော ဂေ ဒူအီ ဖိုင် ဖာရီဆဲ, ဂေ ဝီ ဒိုဝ်း တး အီဘိုန့် အူ ဝီ ဒူင် ကွယ် ဇဝ် ယေဆူ. ဂေ ဟဲ့ ယိုဝ် အီဘိုန့် တီ လာယ် အီမာယ် အီ ဟဝ်. ဂေ ဝီ စ်ု အန် ကွယ် ဒီ အာတ့် ဒူအီ ကိူန်.
4 ဂေ ဝီ တဝ်း ဒီ ဇဝ် ယေဆူ, “မဲ ဒါ ဆာရာ, ဂေ အီ ဟဝ် ဟဲ့ ယိုဝ် အီဘိုန့် တီ လာယ် အီမာယ် အီ ဟဝ်.
5 ဆေ န့ မုး ဒါရာ အာမုဝ်ဆဲ, န့ စ်ု ယေ ဒိုဝ်း မာဝ်, ဝိုန့် အန်, တဲး အန် ကော ယမ်. ဆေ န့ ယီ မုး မဲ, မာဆေ ပီ ဒီ တဝ်း မဲ.း”
6 ဂေ ယီ ဒီမွှတ် ဇဝ် ယေဆူ လွင် အန် တီ, ကူပ် ဆီ ထေဝ် ဂေ နဝ်း အန်, တဲး ဂေ ပွိုန် ဒီ ဝီ ဖျာက် အန်. ဇဝ် ယေဆူ ဝီ မုတ်, ဝီ ဒဲမ် ဒီ ကာဒါယ်, တာ ကာနူ အန်.
7 ဂေ ဝီ ဒီမွှတ် အန် ဘဲန် ဇေန့် ဘဲန် ဇေန့်. ဟဲ့ ဟွတ့်, အန် ဝီ ငိုဝ်း ယွတ် ဂေ, ဝီ တဝ်း, “ဆေ န့ မိုဝ်း ဒူအီ အူ ဝီ ကာတဲ ဘေ, အီ တူ ဒွိုမ် ဘူင် မှာပ် ဒေါ မှဝ်, တဲး အန် ဘဲ ယဲတ့်, ဒိုဝ်း မာဝ် ဝိုန့် ဒီ အာတ့်.”
8 အန် ဟဲ့ ဟွတ့် ကာလာင် ဂြုဝ်း တီ, အန် ဝီ မုတ် ဝီ ဒဲမ် ဒီ ကာဒါယ်.
9 ပန် တီ ဂေ ဒူအီ အီ ထူမ် ဂြုဝ်း တီ, ဂေ ဘဲန် ဝီ ဘဲန် ဝီ လှုဝ်း မှာပ် ဂေ, ဝီ ဝေန့်. ဂေ ဒူအီ ကတ် ဟာဝ် ဒီ အာတ့်. ဟဲ့ ဟွတ့် ဂေ အီ ဟဝ် ဘော ဒူပ်. ဟဲ့ ဝီ ဂိတ် မီ ဇဝ် ယေဆူ ဂါယ် အီဘိုန့် တွိုန်.
10 ဇဝ် ယေဆူ ဝီ ငိုဝ်း, ဝီ ဒီမွှတ် အီဘိုန့် တဝ်း, “မှဝ် ဂေ.း န့ နှဲန် တူ မိုဝ်း အာဆေ အီ ဒမ် မှာပ် ဒီ မဲ.”
11 အီဘိုန့် ဝီ တဝ်း, “အာဝ် မိုဝ်း အာဆေ.” ဇဝ် ယေဆူ ဝီ တဝ်း, “ဆေ န့ ပါယ် တီ, ဘော အုဝ် တူ ဒမ် မှာပ် ဒီ မဲ. ဒေါ တီ နီ, တဲး မဲ ဝေန့်, ကွဲ့ ဝီ ဘူင် မှာပ် ပေါ မ့ပွါ.”
12 ဝါယ် အန် တီ ဒေါ ဝီ ကာလာင် ဇဝ် ယေဆူ ဒီ ဒူအီ ကိူန်, အန် တဝ်း, “အုဝ် ပီ ဘ့လာင် အီ တဲး န့ ဘ့လာင် ဒဲင် ကာဒါယ်. အာဆေ ဒူပ် အုဝ်, အန် အာဝ် ဟူ လုဝ် ကွယ် ခဲင် အပ် ဝွင့် ဒေါ မှဝ်. အန် ဒီ မိုဝ်း ဘ့လာင် အီ ဒွါ အာဆာက် ကာမာယ် ဒီ အီ.”
13 ပန် တီ ဂေ ဒူအီ ခဲင် ဖိုင် ဖာရီဆဲ, ဂေ ဝီ တဝ်း, “ဒေါ တီ နီ မဲ ကာလာင် ဂြုဝ်း လွင် ဒုဝ် မဲ. န့ ပီ မဲ ကာလာင် ဆက်ဆေ လွင် အာမူ မဲ. အာဝ် မိုဝ်း ဒီခုဝ်.”
14 ဇဝ် ယေဆူ ဝီ တဝ်း, “ဆေ န့ ဘော မုး ပါယ် တီ, ဆေ အုဝ် ဝီ ကာလာင် ဆက်ဆေ လွင် အာမူ အုဝ်, န့ ဟဲ့ မိုဝ်း ဒီခုဝ်. ခုဝ်, အုဝ် ဟဲ့ နပ်, ဒီ မှဝ် အုဝ် ဟဲ့ တး. အုဝ် မိူဝ် နပ် ဆီချာ ဒူင် ဒီ ဝဝ့် အုဝ်. ယီ မုး ဘေ, ဘေ တူ နပ် မာဆေ လွင် အုဝ်, ဒီ မှဝ် အုဝ် တး, နာ မှဝ် အုဝ် ဒီ ဝဝ့်.
15 ပီ ဆုင်ဖျာတ် ဘေ, န့ ဒူပ် အာငျာန် ဒူအီ. အုဝ် ယီ တူ ဆုင်ဖျာတ် အာမူ အာဆေ ရာင် အုဝ်.
16 ဆေ အုဝ် ယီ ဆုင်ဖျာတ် အာမူ အီ, ပီ ဆုင်ဖျာတ် အုဝ် ဟဲ့ မှာန်. ခုဝ်, န့ တူ မုး ပီ ဆုင်ဖျာတ် အုဝ် အူ ဝီ. န့ မုး ဘော အုဝ် ဘော ဂုန့် အုဝ်, အီ တိုယ် အုဝ် တး ဒီ နီ. ယာယ် လာယ် ဖြူမ် ပီ ဆုင်ဖျာတ် ယာယ်.
17 န့ ပီ ပီ ဒဲမ် အုန် ခဲင် ဘပ် ဒါရာ ဘေ. န့ တဝ်း, ဆေ အာ ဝီ ကာလာင် အူ မျုဝ်, ပီ ကာလာင် ဂါယ် ဟဲ့ မှာန်.
18 ပါယ် တီ, ဘော အုဝ် ကာလာင် လွင် အုဝ်. ပေါ အူ ဝီ အီ ကာလာင် လွင် အုဝ်, န့ မုး ဂုန့် အုဝ်, အီ ဟဲ့ တိုယ် အုဝ် တး ဒီ နီ.”
19 ဂေ ဝီ ဒီမွှတ် အန် တဝ်း, “ဂုန့် မဲ ကွယ် ဒီ မှဝ်.း” ဇဝ် ယေဆူ ဝီ တဝ်း, “ဘော အုဝ် ဘော ဂုန့် အုဝ် ဘေ တူ နပ်. ဆေ ဘေ နပ် အုဝ်, ဘေ ဒီ ဘော နပ် ဘော ဂုန့် အုဝ်.”
20 ဒေါ ကာလာင် ဇဝ် ယေဆူ ဂြုဝ်း တီ, အန် ကွယ် ခဲင် ဝဲင် ဟုဝ် ဇဝ်ဖြာ အီ ကာတတ် ဒူင် ဘ့လေး ဂေ ပီ ဒီ လှူ. န့ ယီ တူ မိုဝ်း အာဆေ မှေတ့် အန်, ကူပ် ညှမ် တဲး ဇဝ်ဖြာ ဂေ ဘူင် ပါယ် တီ.
21 ပေါ အူ ဇေန့် ဇဝ် ယေဆူ ဝီ တဝ်း ဒီ ဂေ, “အုဝ် ဒီ လေး ဒူင် ကွယ် ဘေ နီ. ဘေ ဒီ ဘော ဝီ ဟြေတ့် အုဝ်. ဘေ ဒီ ဘော ယမ် ကူပ် မိုဝ်း ဘေ မှာပ်. ဒူင် ဒီ ဟာဝ် အုဝ်, ဘေ ယီ တူ ပွိုန် ဒူပ်.”
22 ကူပ် ကာလာင် အန် ဂြုဝ်း တီ, ဂေ ဒါ တာင် ယူဒါ ဝီ လာယ် ကာလာင် တဝ်း, “န့ နှဲန်, အန် တဝ်း ဒီ ငဝ်း ဒုဝ် ဘြိမ် အန်. ခုဝ် အန် တီ အန် တဝ်း, ‘ဒူင် ဒီ ဟာဝ် အုဝ် ဘေ တူ ပွိုန် ဒူပ်.’”
23 ဇဝ် ယေဆူ ဝီ တဝ်း, “ဘေ ဟဲ့ လေး တး နာ ခြိုမ် နီ. အုဝ် ယဲ့ ဟဲ့ လေး တး နာ ဒဲင် လူင်. ဘေ ဟဲ့ ကွယ် ဒဲင် ကာဒါယ် နီ ဆေဆေ. အုဝ် ယီ တူ ဒွိုမ် ကွယ် ဒဲင် ကာဒါယ် နီ.
24 အုဝ် ဟဲ့ ဟွတ့် ကာလာင်, အာဆေ အုဝ် မုး. အုဝ် မိူဝ် ဟဲ့ ဟွတ့် တဝ်း, ဆေ ဘေ တူ ညှိုမ်, အုဝ် မုး ဒူအီ ပီ တဝ်း အုဝ်, ဘေ ဒီ ဘော ယမ် ကူပ် မှာပ် ဘေ.”
25 ဂေ ဝီ ဒီမွှတ် တဝ်း, “အာဆေ မဲ မုး.း” ဇဝ် ယေဆူ ဝီ တဝ်း, “အုဝ် ဟဲ့ ဟွတ့် ကာလာင် ဒီ ဘေ ဘဲန် ဇေန့် ဘဲန် ဇေန့်, အာဆေ အုဝ် မုး.
26 အုဝ် ဟဲ့ မိုဝ်း ကိူန် ပီ ဒမ် မှာပ် ဘေ. အန် ဇဝ် အီ တိုယ် အုဝ် တး ဒီ နီ, ပီ ကာလာင် အန် ဟဲ့ မှာန်. ခဲ့ ပီ ယိုဝ် အုဝ် ဂြုဝ်း အန်, အုဝ် ဒီ ဝီ ကာလာင် တဲး ဂေ ဒူအီ အီ ကွယ် ဒဲင် ကာဒါယ် ပွိုန် ဒီ ထူမ်.”
27 ဂေ အီ ထူမ် ဂြုဝ်း တီ, ဂေ တူ နပ်, ဇဝ် ယေဆူ ကာလာင် ဂြုဝ်း တီ လွင် ဇဝ်ဖြာ အီ မုး ဂုန့် အန်.
28 ဇဝ် ယေဆူ ဝီ တဝ်း, “န့ မုး အုဝ်, အီ ဟဲ့ ဘဲန် ဂွန် ဒူအီ. ဘေ ဟီ ဒိုက် အုဝ် ဒီ ရွင့်, ဘေ ဒီ ဘော နပ်, အုဝ် မုး ဝီ ပီ တဝ်း အုဝ်. ဒေါ အန် တီ ဘေ ဒီ ဘော နပ်, အုဝ် တူ ကာလာင် မာဆေ အီ လေး အာငျာန် အုဝ်. အုဝ် ကာလာင် မီ ခဲ့ ပီ မာနုဝ် ဂုန့် အုဝ် ဒီ အုဝ်.
29 အန် ဇဝ် အီ ဟဲ့ တိုယ် အုဝ် တး ဒီ နီ, အန် မိူဝ် ဟဲ့ ကွယ် ရိုမ် ဒူပ် အုဝ်. အန် တူ ဝဲန် တဲး အုဝ် ကွယ် အုဝ် အူ ဝီ ကူပ် ဘူင် အုဝ် အီ လဝ့် နဝ်း အန် ဆေဆေ.”
30 ဒေါ ကာလာင် အန် ဂြုဝ်း တီ, န့ မိုဝ်း ဒူအီ ကိူန်, အီ ညှိုမ် အန်.
31 ဇဝ် ယေဆူ ယီ ကာလာင် ဒီ ဂေ ဒူအီ ယူဒါ အီ ဟဲ့ ညှိုမ် အန် တဝ်း, “ဆေ ဘေ ဒူပ် ပီ မာနုဝ် အုဝ်, ဘေ မုး ဒီဘဲ အုဝ် အာခ်ု မှာန်.
32 ပါယ် တီ ဘေ ဒီ နပ် ဆီချာ နာ မှာန်. နာ မှာန် တီ ဝီ တဲး ဘေ ကွယ် ထင်ဟာင်.”a
33 ဂေ တဝ်း ဒီ အန်, “ယေ မုး လှုက်လှာန် ဒါ အာဘြာဟမ် တွိုန်. ယေ တူ ဒွိုမ် ဘဲန် မှာယ် အီ. မှဝ် န့ ပါယ် ပီ တဝ်း မဲ, ယေ တူ ကွယ် ထင်ဟာင်.း”
34 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ. အာဆေ ဘူင် မှာပ်, အန် ဝီ ဘဲန် မှာယ် မှာပ်, တဲး မှာပ် အိုပ် အန်.
35 ဆေ န့ မုး မှာယ်, အန် တူ ပွိုန် ကွယ် ခဲင် န့ဟူမ် ဒါ ကာညာ အန် ဆေဆေ. ဆေ န့ ယီ မုး ဂွန် ဒါ ကာညာ တွိုန်, အန် ပွိုန် ဒီ ကွယ် ခဲင် န့ဟူမ် ဒါ ကာညာ အန် ဆေဆေ.
36 ခုဝ်, အုဝ် တဝ်း, ဆေ ဂွန် ဇဝ်ဖြာ တဲး ဘေ လွတ်, ဒါ ကာညာ တွိုန် အာဝ် ဟူ ပွိုန် ဒီ ဝီ အိုပ် ဘေ.
37 အုဝ် နပ်, ဘေ မုး လှုက်လှာန် ဒါ အာဘြာဟမ် တွိုန်. ဘေ ယီ တဝ်း ဒီ ငဝ်း ဝဲန် အုဝ် ကူပ် တူ တဲး ဘေ ဂြုဝ်း အုဝ် လိုပ် ခဲင် နဝ်း ဘေ.
38 အုဝ် ကာလာင် ဒီ ဘေ လွင် ပဲ့ ဟဲ့ ယိုဝ် အုဝ် ဒေါ ကွယ် ရိုမ် အုဝ် ဒူပ် ဂုန့် အုဝ်. ဘေ မိူဝ် ထူမ် ဘူင် ဒူပ် ဂြုဝ်း ဂုန့် ဘေ.”
39 ဂေ ဝီ တဝ်း, “ဒါ အာဘြာဟမ် တွိုန် မုး ဂုန့် ဒင် ယေ.” ဇဝ် ယေဆူ ဝီ တဝ်း, “ဆေ န့ မှာန်, မုး ဘေ လှုက်လှာန် ဒါ အာဘြာဟမ်, ဘေ ဒီ ဘော ဘူင် ခဲ့ ပီ ဒွိုမ် ဘူင် အန်.
40 န့ ယီ လိုဝ်း ဆီချာ, ဘေ ဆီ ငဝ်း အာဆာက် အုဝ်. အုဝ် ယီ မုး ဒူအီ အီ ဟဲ့ ကာလာင် ဒီ ဘေ လွင် နာ မှာန် ပဲ့ ဟဲ့ ကာလာင် ဇဝ်ဖြာ ဒီ အုဝ်. ဒါ အာဘြာဟမ် တူ ဒွိုမ် ဘူင် ပီ ပီ ဆီ ဘူင် ဘေ.
41 ဘေ ဘူင် ခဲ့ ပီ ဘူင် ဂုန့် ဘေ, အီ တူ မုး ဒါ အာဘြာဟမ်.” ဂေ ဝီ တဝ်း, “ယေ တူ မုး ဂွန် ယာ မာလမ်. ယေ မိုဝ်း ဂုန့် မီ အူ ကာဒင် အီ မုး ဇဝ်ဖြာ.”
42 ပန် တီ ဇဝ် ယေဆူ ဝီ တဝ်း, “ဆေ န့ မှာန်, ဇဝ်ဖြာ မုး ဂုန့် ဘေ, ဘေ ဒီ ဘော ရွက့် ဘော အုဝ်. ခုဝ်, ဒေါ တီ နီ အုဝ် ဟဲ့ လေး ဒူင် ကွယ် အန်, ဝီ တး ဇမ် ဒီ နီ. အုဝ် တူ တး ကူပ် ဘူင် အုဝ် ပီ အိုင် အုဝ်. ဇဝ်ဖြာ ဟဲ့ တိုယ် အုဝ်.
43 မှဝ် န့ ပါယ် ပီ တူ နပ် ဘေ ဂြုဝ်း အုဝ်.း န့ မုး ကူပ် တူ ဆီ ထူမ် ဘေ ဂြုဝ်း အုဝ်.
44 ဂုန့် ဘေ မုး ဘုဝ် ကာနမ်, ဘေ မိူဝ် မိုဝ်း နဝ်း ဆီ ဘူင် ပီ အိုင် ဂုန့် ဘေ တီ. အူ ဆိန့် ဒေါ ဂုဝ် အန်, ဘုဝ် ကာနမ် တီ ယဲ့ ဟဲ့ ငဝ်း အာဆာက် အီ. အန် မိူဝ် တူ ဒွိုမ် ဘူင် နာ မှာန် ဒေါ မှဝ် ကူပ် တူ မိုဝ်း နာ မှာန် မာဆေ ခဲင် နဝ်း အန်. ဆေ အန် ကာလာင် ဂြုဝ်း မျုဝ် မှဝ်, န့ လေး ခဲင် နဝ်း အန်. ခုဝ်, အန် ဆီမာ ကာလုဝ်. အန် ဘော မုး ဂုန့် ဂေ ဒူအီ အီ ဆီမာ ကာလုဝ် ဒွန် အီ.
45 န့ ယီ မုး အုဝ်, ဘေ ယီ တူ ညှိုမ် ကူပ် ကာလာင် အုဝ် နာ မှာန် ဒီ ဘေ.
46 အာဝ် မိုဝ်း အာဆေ အီ နပ် ဒီ ဘျ မှာပ် ပီ ဒွိုမ် ဘူင် အုဝ်. န့ မုး အုဝ်, အုဝ် ကာလာင် နာ မှာန် ဒီ ဘေ. မှဝ် န့ ပါယ် ပီ တူ ညှိုမ် ဘေ ဂြုဝ်း အုဝ်.း
47 အာဆေ မုး အာမျုဝ် ဇဝ်ဖြာ, အန် နပ် ဒီ ထူမ် ဂြုဝ်း ဇဝ်ဖြာ. ဘေ ယီ တူ မုး အာမျုဝ် ဇဝ်ဖြာ. ခုဝ်, ဘေ တူ နပ် ဒီ ထူမ် ဂြုဝ်း အန်.”
48 ဂေ ဒါ တာင် ယူဒါ ဝီ တဝ်း, “ဟဲ့ မှာန် ပီ ဒွိုမ် တဝ်း ယေ. မဲ မုး ဒူအီ အာမျုဝ် ဆာမာရီ. မဲ မိုဝ်း ဘော ကာနမ် ကွယ် ခဲင် ဒုဝ် ဘူင့် မဲ.”
49 ဇဝ် ယေဆူ ဝီ တဝ်း, “အုဝ် တူ မိုဝ်း ကာနမ် ခဲင် ဒုဝ် အုဝ်. အုဝ် ရုဝ်ဆေ ဂုန့် အုဝ်. ဘေ ယီ တူ ရုဝ်ဆေ အုဝ်.
50 အုဝ် တူ လုဝ် အီ ရုဝ်ဆေ အုဝ်. န့ ယီ မိုဝ်း အန် ဇဝ် အီ ဆီ တဲး အီ ဟဝ် ရုဝ်ဆေ အုဝ်. အန် ဇဝ် တီ အီ ဒီ ဆုင်ဖျာတ် အာဂျာင် ဘေ.
51 အုဝ် တဝ်း အာခ်ု ဒီ ဘေ. အာဆေ ထူမ် ဒူပ် ဂြုဝ်း ပီ ကာလာင် အုဝ်, အန် တူ ယမ် ဒေါ မှဝ်.”
52 ဒေါ ကာလာင် အန် ဂြုဝ်း တီ, ဂေ ဒါ တာင် ယူဒါ ဝီ တဝ်း, “ဒေါ တီ နီ, ယေ နပ် ဆီချာ, ဟဲ့ မိုဝ်း ကာနမ် ကွယ် ခဲင် ဒုဝ် မဲ. ဒါ အာဘြာဟမ် တွိုန် ဟဲ့ ယမ်. ဘော ဂေ ဒူအီ အီ ဘျာန် ဂြုဝ်း ဇဝ်ဖြာ ဟဲ့ ယမ်. မဲ ယီ တဝ်း, ဆေ ဒူအီ အူ ဝီ ဒီ ဒူပ် ဆီချာ ဂြုဝ်း ပီ ကာလာင် မဲ, အန် တူ ယမ် ဒေါ မှဝ်.
53 မဲ ထာင်, မဲ ဟဲ့ တာင် လွှိုမ် ဒါ အာဘြာဟမ် အီ မုး ဂုန့် ဒင် ယေ.း ဒါ အာဘြာဟမ် ယီ ဟဲ့ ဟွတ့် ယမ်. ဘော ဂေ ဒူအီ အီ ဘျာန် ဂြုဝ်း ဇဝ်ဖြာ ဟဲ့ ဟွတ့် ယမ်. မဲ ထာင် အာဆေ မဲ မုး.း”
54 ဇဝ် ယေဆူ ဝီ တဝ်း, “ဆေ အုဝ် ပီဖုင် အုဝ်, အာဝ် မိုဝ်း ဒီခုဝ်. န့ မုး ဂုန့် အုဝ်, ဘေ တဝ်း အန် မုး ဇဝ်ဖြာ ပီ ကြိုပ် ဘေ, အန် ဟဲ့ ဒွါ အာဖုင် ဒင်ခုဝ် ဒီ အုဝ်.
55 ဘေ တူ နပ် အန်. အုဝ် ယီ နပ် အန်. ဆေ အုဝ် တဝ်း, ‘အုဝ် တူ နပ် ဇဝ်ဖြာ’, အုဝ် ဒီ ဘော ကာလုဝ် ပီ ဘေ. အုဝ် ယီ နပ် ဆီချာ အန်. အုဝ် ဘော ထူမ် ဒူပ် ဂြုဝ်း ပီ ကာလာင် အန် ဒီ အုဝ်.
56 ဘော ဂုန့် ဒင် ဘေ အီ စိူဝ် ဒါ အာဘြာဟမ်, အန် ခူယ် ကာဆဝ် ဒေါ နပ် အန် ဒီ အာတ့် လွင် ဒီ တး အုဝ် ဒဲင် ကာဒါယ် နီ. ဟဲ့ ဟွတ့်, ဒေါ ဝီ ယိုဝ် အန် လွင် ဟဲ့ တး အုဝ် ဒီ နီ, အန် ဝီ ဘဲန် နဝ်း ဒါခိုယ်.”
57 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် ယူဒါ ဝီ တဝ်း ဒီ အန်, “မဲ ညှမ် နုဝ့် ဖန် ဂိုဝ် ဆီနမ်. မဲ ယီ တဝ်း, မဲ ဟဲ့ ယိုဝ် ဒါ အာဘြာဟမ် တွိုန်.”
58 ဇဝ် ယေဆူ ဝီ တဝ်း, “အုဝ် တဝ်း အာခ်ု ဒီ ဘေ. အုဝ် ဟဲ့ မိုဝ်း ဆိန့် အာတ့် ဂွိုတ် ဒါ အာဘြာဟမ်.”
59 ဒေါ ကာလာင် အန် ဂြုဝ်း တီ, ဂေ ဒိုဝ်း မာဝ်, တဝ်း ဒီ ဝိုန့် အန်, တဲး အန် ယမ်. ဇဝ် ယေဆူ ယီ ချြီင် ဒုဝ် အန်, ဝီ လေး ခဲင် ဝဲင် ဟုဝ် ဇဝ်ဖြာ, ကွဲ့ တဲး အီ ယိုဝ် အန်.

JHN 9
1 ဒေါ ဟာဝ် ဇဝ် ယေဆူ ဒူပ် န့တေန့်, အန် ယိုဝ် ဒူအီ အူ ဝီ, ငါယ် အန် အပ် ဆိန့် ဒေါ ဂွိုတ် အန်.
2 ဂေ ဒီဘဲ အန် ဝီ ဒီမွှတ် အန် တဝ်း, “မဲ ဆာရာ, ငါယ် အန် အပ် ကူပ် မာဆေ.း န့ အပ် ကူပ် မှာပ် အန်.း န့ အပ် ကူပ် မှာပ် ဂုန့် မာ အန်.း”
3 ဇဝ် ယေဆူ ဝီ တဝ်း, “အာဝ် မုး ငါယ် အန် အပ် ကူပ် မှာပ် ပီ ဘူင် အန် ဘော မှာပ် ဂုန့် မာ အန်. ငါယ် ဒူအီ တီ ဟဲ့ အပ် တဲး ဒူအီ ပွိုန် ဒီ ယိုဝ် ခဲ့ ပီ ဒီ ဘူင် ဇဝ်ဖြာ ဒီ အန်.
4 ဒေါ မိုဝ်း ဘ့လာင် ဆီငဲ, အေ လုဝ် ဘူင် ဂါန် ဇဝ်ဖြာ, အီ ဟဲ့ တိုယ် အုဝ် တး ဒီ နီ. အာဝ် လှေန့် န့ ဒီ ဘော ပီ ပြဲ အပ်. ဒေါ အန် တီ အာဝ် မိုဝ်း အာဆေ ပွိုန် ဒီ ဘူင် ဂါန်.
5 ဒေါ ကွယ် အုဝ် ဒဲင် ကာဒါယ်, အုဝ် ပီ ဘ့လာင် အီ တဲး န့ ဘ့လာင် ဒဲင် ကာဒါယ်.”
6 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ပတ့် ဒဲင် ကာဒါယ်, ဝီ ဘူင် တဲး န့ ဘဲန် ညုဝ့်. ဟဲ့ ဟွတ့်, အန် ဝီ ဒိုဝ်း ညုဝ့် တီ, ဖဝ်း ဒီ ငါယ် ဒူအီ တွိုန်.
7 ဇဝ် ယေဆူ ဝီ တဝ်း ဒီ အန်, “တဲး မဲ ဟာဝ် ဒီ အိုမ် ဒိုင် အီ စိူဝ် အိုမ် ဆီလုဝ်အာမ်, တဲး မဲ ဘာယ် ငါယ် မဲ ခဲင် အိုမ် တီ.” (လွင် ဒါင် ဂြုဝ်း “ဆီလုဝ်အာမ်” တီ, န့ လေး “တိုယ်”). ပန် တီ ဒူအီ ငါယ် အပ် တွိုန် ဝီ ဟာဝ် ဘာယ် ငါယ် အန်. ဒေါ ဝီ တး အန်, ငါယ် အန် ဟဲ့ ဝီ ပွိုန် ယိုဝ်.
8 ဂေ ဒူအီ အီ ကွယ် ကာတတ် ကာင် အန် ဘော ဂေ ဒူအီ အီ ဒွိုမ် ယိုဝ် ဒေါ ငါယ် အပ် အန်, ဂေ ဝီ လာယ် ဒီမွှတ် တဝ်း, “အာဝ် မုး, ဒူအီ ဝီ တီ မုး ဒူအီ အီ ကွယ် မှာန့် ရွိုန် ဒီ အီ တွိုန်.း”
9 မင် အီ တဝ်း, “ဟဲ့ မုး. အန် မုး ဝီ တီ.” မင် အီ ယီ တဝ်း, “အာဝ် မုး အန်. ဝီ တီ, အန် နှဲန် ဒူအီ ငါယ် အပ် တွိုန်.” အန် ယီ ဝီ တဝ်း, “ဟဲ့ မုး အုဝ်.”
10 ဂေ ဝီ တဝ်း, “ဆေ န့ မှာန် ဟဲ့ မုး မဲ, မှဝ် မဲ ပါယ် ဒီ ပွိုန် ဒီ ယိုဝ်.း”
11 အန် ဝီ တဝ်း, “ဒူအီ အီ စိူဝ် အာယေဆူ, အန် ဟဲ့ ဘူင် ညုဝ့် အီ စဲက်, ဝီ ဖဝ်း ဒီ ငါယ် အုဝ်. အန် ဝီ စ်ု အုဝ် ဟာဝ် ဘာယ် ငါယ် အုဝ် ဒီ အိုမ် ဆီလုဝ်အာမ် တွိုန်, အုဝ် မိူဝ် ဟာဝ်. ဟဲ့ ဟွတ့်, အုဝ် ဝီ ပွိုန် ဒီ ယိုဝ်.”
12 ဂေ ဝီ ဒီမွှတ် အန် တဝ်း, “ဒူအီ ဝီ တီ, နာ မှဝ် အန် ကွယ်.း” အန် ဝီ တဝ်း, “အုဝ် တူ နပ်.”
13 ပန် တီ ဂေ တိုယ် ဒူအီ အီ ဒွိုမ် ငါယ် အပ် တွိုန်, တဲး အန် ဟာဝ် ဒူင် ကွယ် ဂေ ဒူအီ ခဲင် ဖိုင် ဖာရီဆဲ.
14 ဆီငဲ ဘူင် ဇဝ် ယေဆူ ညုဝ့် တဲး ငါယ် ဒူအီ တွိုန် ဝီ ယိုဝ်, န့ မုး ဆီငဲ ဒီလှဝ်.
15 ခုဝ်, ဂေ ဒူအီ ခဲင် ဖိုင် ဖာရီဆဲ ဝီ ဒီမွှတ် အန်, မှဝ် န့ ပါယ် ပီ ပွိုန် ယိုဝ် အန်. အန် တဝ်း, “ဒူအီ တွိုန်, အန် ဟဲ့ ဖဝ်း ညုဝ့် ဒီ ငါယ် အုဝ်. ဟဲ့ ဟွတ့်, အုဝ် ဝီ ဟာဝ် ဘာယ်, အုဝ် ဝီ ပွိုန် ယိုဝ်.”
16 ဂေ ဒူအီ ခဲင် ဖိုင် ဖာရီဆဲ မင် အီ, ဂေ တဝ်း, “ဇဝ်ဖြာ တူ တိုယ် ဒူအီ တီ တး ဒီ နီ. ခုဝ်, အန် တူ ကမ် ဆီငဲ ဒီလှဝ်.” ဂေ အီ ဟဝ် မင် အီ ယီ ဒီမွှတ်, “ဆေ အန် မုး ဒူအီ အီ မိုဝ်း မှာပ်, မှဝ် အန် ပါယ် ဒီ ဘူင် နာ မွှိုမ် အာမ် ကာဆဝ် ဇိုဝ် တီ.း” ပါယ် တီ ဂေ တူ လာယ် ဖြူမ်.
17 ဟဲ့ ဟွတ့်, ဂေ ဝီ တဝ်း ဒီ ဒူအီ တွိုန်, “မာဆေ ပီ ဒီ တဝ်း မဲ လွင် ဒူအီ တီ, အီ ဟဲ့ တဲး ငါယ် မဲ ယိုဝ်.း” ဒူအီ တွိုန် ဝီ တဝ်း, “အန် မုး ဒူအီ အီ ဘျာန် ဂြုဝ်း ဇဝ်ဖြာ.”
18 ဂေ ဒါ တာင် ယူဒါ ညှမ် ညှိုမ်, ဒူအီ တီ ဟဲ့ ဒွိုမ် မုး ဒူအီ ငါယ် အပ် အီ ဟဲ့ ဝီ ကဲန်. ဂေ ဝီ ဒဲ့ ဂုန့် မာ အန် တး ဒူင် ကွယ် ဂေ.
19 ဂေ ဝီ ဒီမွှတ် ဂါယ် တဝ်း, “ဒူအီ တီ မုး ဂွန် ဘာယ်.း ဟဲ့ မှာန်, ပီ တဝ်း ဘာယ်, ငါယ် အန် ဟဲ့ ဒွိုမ် အပ် ဆိန့် ဂွိုတ် အန်.း မှဝ် အန် ပါယ် ဒီ ပွိုန် ယိုဝ် ဒေါ တီ နီ.း”
20 ဂုန့် မာ အန် ဝီ တဝ်း, “ယာယ် နပ်, အန် မုး ဂွန် ယာယ်. ယာယ် ဘော နပ်, ငါယ် အန် ဟဲ့ ဒွိုမ် အပ် ဆိန့် ဂွိုတ် အန်.
21 န့ ပါယ် မှဝ် ပီ ပွိုန် ယိုဝ် အန် ဒေါ တီ နီ ဘော, လွင် အာဆေ ဟဲ့ တဲး အန် ယိုဝ်, ယာယ် တူ နပ်. တဲး ဘေ ဒီမွှတ် အန်. အန် ဟဲ့ တာင်. အန် ဟဲ့ နပ် ဒီ ကာလာင် ရာင် အန်.”
22 ဂုန့် မာ အန် ဝီ တဝ်း ဇိုဝ် တီ ကူပ် ယုဝ် ဂါယ် ဂေ ဒါ တာင် ယူဒါ. ဂေ ဒါ တာင် ဟဲ့ ဟွတ့် ဆုင်ဖျာတ် တဝ်း, “အာဆေ ကာလာင် လွင် အာယေဆူ တွိုန်, အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ဒူအီ တီ အာဝ် ဟူ ပွိုန် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ.”
23 ခုဝ် အန် တီ ဂုန့် မာ ဒူအီ တွိုန် ဟဲ့ တဝ်း, “အန် ဟဲ့ တာင်. တဲး ဘေ ဒီမွှတ် အန်.”
24 ဂေ ဝီ ဒဲ့ ဒူအီ အီ ဒွိုမ် မိုဝ်း ငါယ် အပ်, တဲး အန် တး ဒူင် ကွယ် ဂေ ပေါ အူ ဇေန့်. ဂေ တဝ်း ဒီ အန်, “တဲး မဲ အိူပ် မျုက် ဇဝ်ဖြာ. ယေ ဟဲ့ နပ်, ဒူအီ တွိုန် မုး ဒူအီ တူ မွှိုမ်.”
25 အန် ဝီ တဝ်း, “ယုဝ် အန် မွှိုမ် တူ မွှိုမ်, အုဝ် တူ နပ်. အူ မျုဝ် အုဝ် ယီ နပ်. ခါ အာတ့် ငါယ် အုဝ် ဟဲ့ အပ်. ဒေါ တီ နီ အုဝ် ဟဲ့ ပွိုန် ဒီ ယိုဝ်.”
26 ပန် တီ ဂေ ဝီ ဒီမွှတ် တဝ်း, “မာဆေ ပီ ဘူင် အန် ဒီ မဲ.း မှဝ် အန် ပါယ် ဒီ ပီကဲန် မဲ.း”
27 အန် ဝီ တဝ်း, “အုဝ် ဟဲ့ ဟွတ့် ခဲ ဒီ ဘေ လွင် အန် တီ. ဘေ ယီ တူ ထူမ်. မှဝ် န့ ပါယ် ပီ ဆီ ထူမ် ဘေ ပေါ အူ ဇေန့်.း ဘေ မိူဝ် ဆီ ဘဲန် ဒီဘဲ အန်.း”
28 ပန် တီ ဂေ ကာလာင် ဂြုဝ်း စီစိဝ် ဒီ အန်. ဂေ ဝီ တဝ်း, “မဲ မုး ဒီဘဲ ဒူအီ တီ. ယေ ယီ မုး ဒီဘဲ ဒါ ဆာရာ အာမုဝ်ဆဲ.
29 ယေ နပ်, ဇဝ်ဖြာ ဟဲ့ ဒွိုမ် ကာလာင် ဂြုဝ်း ဒီ ဒါ အာမုဝ်ဆဲ တွိုန်. ဆေ န့ ယီ မုး ဒူအီ တီ, ယေ တူ နပ် နာ မှဝ် အန် တး.”
30 ဒူအီ တွိုန် ဝီ တဝ်း, “အာတီ ဟဲ့ မွှိုမ် အာမ် ကာဆဝ်. ဘေ တူ နပ် နာ မှဝ် အန် တး. အန် ယဲ့ ဟဲ့ ဘူင် တဲး ငါယ် အုဝ် ယိုဝ်.
31 အေ နပ်, ဇဝ်ဖြာ တူ ထူမ် ပီ ဆာခိုဝ် ဂေ ဒူအီ အီ ဘူင် မှာပ်. အန် ထူမ် ပီ ဆာခိုဝ် ဂေ ဒူအီ ဘွတ် အီ ဘူင် ပီ အိုင် အန်.
32 အေ တူ ဒွိုမ် ယိုဝ် လွင် အာဆေ အီ နပ် ဒီ ဘူင် တဲး ငါယ် ဒူအီ ဝီ ယိုဝ်, ဆေ ငါယ် အန် ဟဲ့ အပ် ဆိန့် ဒေါ ဂွိုတ် အန်.
33 ဆေ ဇဝ်ဖြာ တူ တိုယ် ဒူအီ တီ, အန် တူ ပွိုန် ဘူင် မာဆေ.”
34 ပန် တီ ဂေ ဒါ တာင် ယူဒါ ဝီ တဝ်း, “မဲ မိုဝ်း မှာပ် ကိူန် ကာဆဝ် ဆိန့် ဒေါ ဂွိုတ် မဲ. ဒေါ တီ နီ မဲ ဟဲ့ ယ ဝီ မာနုဝ် ယေ.” ဟဲ့ ဟွတ့်, ဂေ ဝီ ဆုတ့် အန် လေး.
35 ဇဝ် ယေဆူ ဟဲ့ ယိုဝ် လွင် ဂေ ဒါ တာင် ဟဲ့ ဆုတ့် ဒူအီ တွိုန် လေး ဒူင် ကွယ် ဂေ, ဇဝ် ယေဆူ ဝီ ဟြေတ့် အန်. ဇဝ် ယေဆူ ဟဲ့ ဝီ ကာတုန့် အန်, ဝီ ဒီမွှတ် အန် တဝ်း, “မဲ ညှိုမ် ဒူအီ အီ ဟဲ့ ဘဲန် ဂွန် ဒူအီ.း”
36 ဒူအီ တွိုန် ဝီ တဝ်း, “အာဆေ အန် မုး.း တဲး မဲ ကာလာင် ဒီ အုဝ် လွင် ဒူအီ တီ, တဲး အုဝ် ပွိုန် ဒီ ညှိုမ် အန်.”
37 ဇဝ် ယေဆူ ဝီ တဝ်း, “မဲ ဟဲ့ ဒွိုမ် ယိုဝ် အန်. ဒေါ တီ နီ အန် ကာလာင် ဂြုဝ်း ဒီ မဲ.”
38 ပန် တီ အန် ဝီ တဝ်း, “မဲ ဇဝ်, အုဝ် ဟဲ့ ညှိုမ်.” ဟဲ့ ဟွတ့်, အန် ဘော ကြိုပ် ဇဝ် ယေဆူ.
39 ဇဝ် ယေဆူ ဝီ တဝ်း, “အုဝ် ဟဲ့ တး ဇမ် ဒဲင် ကာဒါယ် နီ, တဲး အုဝ် ဒမ် မှာပ် ဒီ အီ. အုဝ် ဒီ တဲး ဒူအီ ငါယ် အပ် ဝီ ယိုဝ်, အုဝ် ဒီ ဘော တဲး ဒူအီ ငါယ် ဘ့လာင် ဝီ ပီ ဒူအီ ငါယ် အပ်, ကွဲ့ တဲး ဂေ ပွိုန် ဒီ ယိုဝ် ဘ့လာင်, ပီ ဟပ် ဇဝ်ဖြာ ခဲင် နဝ်း ဒူအီ.”
40 န့ ယီ မိုဝ်း ဒူအီ ခဲင် ဖိုင် ဖာရီဆဲ မင် အီ, ဂေ ကွယ် ရိုမ် ဒူပ် ဇဝ် ယေဆူ ဒေါ ကာလာင် အန် ဂြုဝ်း တီ. ဂေ ဟဲ့ ယိုဝ် ဂြုဝ်း တီ, ဂေ ဝီ တဝ်း, “ဆေ မဲ တဝ်း ပါယ် တီ, န့ ပီ ဘော ယေ ဟဲ့ ငါယ် အပ်.”
41 ဇဝ် ယေဆူ ဝီ တဝ်း ဒီ ဂေ, “ဆေ ငါယ် ဘေ ဟဲ့ အပ် အာခါခ်ု, ပီ ဘူင် ဘေ တူ ဘဲန် မှာပ် ဒီ ဘေ. ဒေါ တီ နီ, ဘေ ယီ တဝ်း, ဘေ ပွိုန် ယိုဝ်. ခုဝ်, မှာပ် ဘေ ကွယ် ဒူပ် ဘေ.”

JHN 10
1 ဇဝ် ယေဆူ ဝီ တဝ်း, “အုဝ် တဝ်း အာခါခ်ု ဒီ ဘေ. ဆေ န့ မိုဝ်း ဝဲင် မာဘူ, ဆေ န့ ဘော မိုဝ်း ဒူအီ လိုပ် ခဲင် ဝဲင် တီ, ဆေ အန် တူ လိုပ် ဒီ မာလုဝ်း, ဆေ အန် ဟာဝ် ဟုဝ့် လူင့် ပေါ အူ ပ့လုဝ့်, ဒူအီ တီ မုး ဒါ ပြာ, ဒါ ဇူန်.
2 အာဆေ ယီ လိုပ် ဒီ မာလုဝ်း, အန် မုး ဒူအီ အီ ဟျီင် မာဘူ တီ.
3 ဆေ န့ မိုဝ်း ဒူအီ ဘ်ု မာလုဝ်း, အန် ဒီ ဝိုဝ်း မာလုဝ်း, တဲး ဒါ အီ ဟျီင် မာဘူ တွိုန် ဝီ လိုပ်. မာဘူ မိူဝ် နုဝ် ဂြုဝ်း အန်. အန် ဒီ ဘော ဒဲ့ စိူဝ် ဂေ မာဘူ အန်, တဲး ဂေ လေး ခဲင် ဝဲင်.
4 ဆေ မာဘူ ဟဲ့ ဟွတ့် လေး, ဒါ အီ ဟျီင် ဂေ, အန် ဒီ ဝီ ယဲတ့် ဒီ အာတ့် ဂေ. ဂေ မိူဝ် နပ် ဒီ ဒူပ် အန် ကူပ် နုဝ် ဂေ ဂြုဝ်း အန်.
5 ဆေ န့ ယီ မုး ဒူအီ ပီ တူ နပ် ဂေ မာဘူ, ဂေ တူ ဒူပ် အန် ဒေါ မှဝ်. ဂေ ဒီ တဝ် တ အန် ကူပ် တူ ဒွိုမ် ဂေ ဂြုဝ်း အန်.”
6 ဇဝ် ယေဆူ ကာလာင် အူဖာမာ တီ ဒီ ဂေ ဒါ တာင် ယူဒါ တွိုန်. ဂေ ယီ တူ နပ် လွင် မာဆေ ပီ ကာလာင် အန်.
7 ခုဝ်, ဇဝ် ယေဆူ ဝီ ကာလာင် ပေါ အူ ဇေန့်. အန် တဝ်း, “အုဝ် ကာလာင် အာခ်ု ဒီ ဘေ. အုဝ် ပီ မာလုဝ်း ဝဲင်, တဲး မာဘူ ပွိုန် ဒီ လိုပ်.
8 ဒွန် အီ အီ ဟဲ့ တး အာတ့် တး အုဝ်, ဂေ ပီ ဒါ ပြာ ဂေ ဒါ ဇူန်. ဂေ မာဘူ ယီ တူ ထူမ် ဒူပ် ဂြုဝ်း ဂေ.
9 အုဝ် ပီ မာလုဝ်း တဲး အီ လိုပ် ဒူင် ကွယ် ဇဝ်ဖြာ. အာဆေ လိုပ် ခဲင် မာလုဝ်း တီ, အုဝ် ဒီ ဘော ချွတ် အန်. န့ ပီ, အန် ဒီ ဟာဝ် လိုပ် လိုပ် လေး လေး ခဲင် ဝဲင်, တဲး အန် ပွိုန် ဒီ ဟူမ် ပေတ့်.
10 ဆေ န့ မုး ဒါ ပြာ, အန် တး, တဲး အန် ပွိုန် ဒီ ပြာ, ပွိုန် ဒီ ငဝ်း ဂေ မာဘူ, တဲး ဂေ စှိုမ်. အုဝ် ယီ တး, တဲး အုဝ် ဒွါ အာဆာက် ကာမာယ် ဒီ ဒူအီ အီ ပီ မာဘူ, တဲး န့ ဘွတ်, တဲး န့ မွှိုမ် ဒီ ဂေ.
11 အုဝ် ပီ ဒူအီ ဟျီင် မာဘူ အီ မွှိုမ်. ဒူအီ ဟျီင် မာဘူ တီ, အန် ဒီ ခမ် ဒီ ယမ် ကာဒါင် မာဘူ အန်.
12 ဆေ န့ ယီ မုး အီ ဇာင် ဒီ ဘ်ု မာဘူ, အန် လုဝ် ဘ်ု မာဘူ အီ ဟဝ် အီ တူ မုး မာဘူ အန်. အန် ဟီ ယိုဝ် မာဆုဝ် ပြဲ တး, အန် ဒီ ဘော နပ် ဒီ တဝ် ဝဲန် မာဘူ တီ. ပန် တီ မာဆုဝ် ပြဲ တီ တး ဘူင် တဲး မာဘူ ဒိူန် ကာယဝ်း.
13 ဒူအီ အီ ဇာင် ဒီ ဘ်ု မာဘူ အီ, အန် ဒီ တဝ် ကူပ် မုး အန် ဒူအီ ဇာင်. အန် တူ ကာဝေ မာဘူ တီ.
14 အုဝ် ယီ ပီ ဒူအီ အီ ဟျီင် မာဘူ အီ မွှိုမ်. အုဝ် နပ် မာဘူ အီ မုး ကြုဝ် အုဝ်. ဘော မာဘူ အုဝ် ဂေ တီ ဂေ မိူဝ် နပ် အုဝ်.
15 ပါယ် တီ, ဘော ဇဝ်ဖြာ နပ် အုဝ်, ဘော အုဝ် နပ် ဇဝ်ဖြာ. အုဝ် မိူဝ် ဒီ ခမ် ဒီ ယမ် ကာဒါင် ဒူအီ အီ ပီ မာဘူ.
16 အုဝ် ဘော မိုဝ်း မာဘူ ဘဲန် ပ့လုဝ့် ဘဲန် ပ့လုဝ့်, အီ တူ ကွယ် ခဲင် ဝဲင် နီ. အုဝ် လုဝ် ဒဲ့ ဘော ဂေ တဲး ဂေ တး. ဘော ဂေ ဒီ ထူမ် ဂြုဝ်း အုဝ်. ဟဲ့ ဟွတ့်, န့ ဒီ မိုဝ်း မီ ဖိုင် မာဘူ အူ ဖိုင်. ဘော ဒူအီ အီ ဟျီင် မာဘူ ဒီ မိုဝ်း မီ အူ ဝီ.
17 ကူပ် ခမ် အုဝ် ဒီ ယမ်, ဂုန့် အုဝ် ရွက့် အုဝ်. ကူပ် ရွက့် အန် ဒီ အုဝ်, အန် ဒီ ဝီ ဒွါ အာဆာက် ဒီ အုဝ်.
18 အာဝ် မိုဝ်း အာဆေ ပွိုန် ဒီ ငဝ်း ယမ် အုဝ် ဆေ အုဝ် တူ ခ့ဝါင်. အုဝ် မိုဝ်း ပွုန် ဒီ ခ့ဝါင် ဂေ ငဝ်း အာဆာက် အုဝ်. အုဝ် ဘော မိုဝ်း ပွုန် ဒီ ဝီ ယိတ့် ဝီ အိမ်. န့ မုး ဂုန့် အုဝ်, အန် ဟဲ့ စ်ု အုဝ် ဘူင် ပါယ် တီ.”
19 ဂေ ဒါ တာင် ယူဒါ ဝီ ထူမ် ဂြုဝ်း တီ, န့ ဝီ တဲး ဂေ တူ လာယ် ဖြူမ် ပေါ အူ ဇေန့်.
20 ဂေ ကိူန် တဝ်း, “အန် မိုဝ်း ကာနမ် ကွယ် ခဲင် ဒုဝ် အန်. ရိုဝ်, မိူဝ် အန် ရိုဝ်. မှဝ် န့ ပါယ် ပီ ထူမ် ဘေ ဂြုဝ်း အန်.း”
21 မင် အီ တဝ်း, “ဂြုဝ်း ပီ ကာလာင် အန် တူ ပီ ဂြုဝ်း ပီ ကာလာင် ဒူအီ အီ မိုဝ်း ကာနမ်. ဆေ န့ မုး ကာနမ်, အန် တူ ပဲ ဒီ ဘူင် တဲး ဒူအီ ငါယ် အပ် ဝီ ယိုဝ်.”
22 ပန် တီ န့ မုး အာခြာဝ် ဒီ ဘူင် ဂေ ဘ့လွယ် လှုဝ်း ဂေ ဟုဝ် ဇဝ်ဖြာ, ဒေါ ဘာင် ဂေ ဇဝ်ဖြာ ကွယ် နာ ခဲင်. ဒေါ ဘူင် ဂေ ဘ့လွယ် တီ, န့ မုး အာခြာဝ် ဂတ် ဂျီတ်.
23 ဒေါ အန် တီ ဇဝ် ယေဆူ ဟာဝ် ခဲင် ဝဲင် ဟုဝ် ဇဝ်ဖြာ. အန် ကွယ် ကာတတ် ဇေရူပ် အီ စိူဝ် ဇေရူပ် အာဆာလုဝ်မုဝ်.
24 ဂေ ဒူအီ ယူဒါ ဝီ တး ဒူင် ကွယ် အန် တဝ်း, “န့ ဒီ ဘော လှေန့် ခဲ့ မှဝ်, မဲ ကော ဒီ တဲး ယေ နပ် ဆီချာ အာဆေ မဲ မုး.း တဲး မဲ ကာလာင် ဂြုဝ်း ဆိူဝ် ဒီ ယေ, ဆေ မဲ မုး ဒူအီ ပီ ရဝ်း ပီ တိုယ် ဇဝ်ဖြာ, အီ ဒီ ချွတ် ယေ.”
25 ဇဝ် ယေဆူ ဝီ တဝ်း, “အုဝ် ဟဲ့ ဟွတ့် ကာလာင် ဆိူဝ် ဒီ ဘေ. ဘေ ယီ တူ ညှိုမ် အုဝ်. အီ မွှိုမ် အာမ် ကာဆဝ် ပဲ့ ဟဲ့ ဘူင် အုဝ် ဘဲန် မျုဝ် ဘဲန် မျုဝ်, န့ တဲး ဘေ နပ် ဆီချာ လွင် အုဝ်. န့ မုး ပီ စ်ု ဇဝ်ဖြာ အုဝ် ဘူင်.
26 ကူပ် တူ မုး ဘေ မာဘူ အုဝ်, ဘေ တူ ညှိုမ် ပီ ဒွိုမ် ကာလာင် အုဝ် ဒီ ဘေ.
27 ဆေ န့ မုး မာဘူ အုဝ်, ဂေ နုဝ် ဂြုဝ်း အုဝ်. ဘော အုဝ် နပ် ဂေ. ဂေ မိူဝ် ဒူပ် အုဝ်.
28 အုဝ် ဒီ ဘော တဲး ဂေ ကွယ် ရိုမ် ဒူပ် ဇဝ်ဖြာ ဆေဆေ. ဂေ တူ စှိုမ် ဒေါ မှဝ်. န့ မိူဝ် တူ မိုဝ်း အာဆေ အီ ပဲ ဒီ ဒိုဝ်း လေး ဂေ ဒီ အုဝ်.
29 ဂုန့် အုဝ် ဟဲ့ ဒွါ ဂေ ဒီ အုဝ်. အန် ဟဲ့ တာင် လွှိုမ် တူတ့်. အာဝ် မိုဝ်း အာဆေ နပ် ဒီ ဖာတ် ဂေ ဒီ ဂုန့် အုဝ်.
30 ဘော ဂုန့် အုဝ် ဘော အုဝ်, ယာယ် ပီ အူ ဝီ.”
31 ကူပ် ကာလာင် အန် ဂြုဝ်း တီ, ဂေ ဒူအီ ယူဒါ ဝီ ဒိုဝ်း မာဝ် တဝ်း ဒီ ဝိုန့် ဒီ ဇဝ် ယေဆူ, တဲး အန် ယမ်.
32 ဇဝ် ယေဆူ ဝီ တဝ်း ဒီ ဂေ, “ဂုန့် အုဝ် ဟဲ့ ဟွတ့် တဲး အုဝ် ဘူင် နာ မွှိုမ် ဘဲန် မျုဝ် ဘဲန် မျုဝ် တဲး ဘေ ယိုဝ်. န့ မုး ကူပ် နာ မွှိုမ် မျုဝ် မှဝ် ဘေ တဝ်း ဒီ ဒိုဝ်း မာဝ် ဝီ ဝိုန့် ဒီ အုဝ် တဲး အုဝ် ယမ်.း”
33 ဂေ ဒူအီ ယူဒါ ဝီ တဝ်း, “အာဝ် မုး, ယေ ဝိုန့် မဲ ကူပ် ဘူင် မဲ နာ မွှိုမ်. ယေ ဝိုန့် မဲ ကူပ် ကာလာင် မဲ ဂြုဝ်း အီ ခဲန့် ဇဝ်ဖြာ. န့ ပီ, မဲ ဆီ ဘဲန် ဇဝ်ဖြာ.”
34 ဇဝ် ယေဆူ ဝီ တဝ်း, “ခဲင် ဘပ် ဒါရာ ဘေ ဟဲ့ ဒဲမ် အုန် လွင် ဇဝ်ဖြာ တဝ်း ပါယ် နီ, ‘အုဝ် ဟဲ့ ဒွိုမ် တဝ်း, “ဘေ ဟဲ့ ဘဲန် ဇဝ်ဖြာ.”’
35 ဂြုဝ်း ဇဝ်ဖြာ တီ အီ ဒဲမ် အုန် ခဲင် ဘပ် ဇဝ်ဖြာ အာဝ် ပွိုန် ဝဲန်. အန် ဇဝ် ဟဲ့ ဟွတ့် တဝ်း, ဂေ ဒူအီ အီ ထူမ် ဂြုဝ်း ဇဝ်ဖြာ ဒီ ဝီ ဘဲန် ဇဝ်ဖြာ.
36 ဆေ န့ ပါယ် တီ, ဆေ အုဝ် တဝ်း, အုဝ် မုး ဂွန် ဇဝ်ဖြာ, မှဝ် န့ ပါယ် ပီ တဝ်း ဘေ, အုဝ် ကာလာင် ဂြုဝ်း အီ ခဲန့် ဇဝ်ဖြာ.း န့ မုး အုဝ်, ဂုန့် အုဝ် ဟဲ့ တဲး အုဝ် ဘဲန် ဒူအီ အီ ဆီငါ ဘွတ်, တဲး အုဝ် လူင် ဒဲင် ကာဒါယ်.
37 ဆေ အုဝ် တူ ဘူင် ခဲ့ ပီ စ်ု ဂုန့် အုဝ်, ဘေ တူ လုဝ် ညှိုမ် အုဝ်.
38 ဆေ န့ ယီ မှာန်, အုဝ် ဘူင် ပီ စ်ု ဂုန့် အုဝ်, ဘေ ဆ ညှိုမ် အုဝ်, ဘေ ဟဲ့ လုဝ် ညှိုမ် နာ မွှိုမ် အာမ် ကာဆဝ် ပဲ့ ဟဲ့ ဘူင် အုဝ်. ပန် တီ န့ ဒီ ဘော လိုဝ်း ဒီ နဝ်း ဘေ, ဘေ ဒီ ဘော နပ်, ဘော ဇဝ်ဖြာ ဘော အုဝ် ကွယ် ကာဒူပ်, အာဝ် ပွိုန် ကာယဝ်း.”
39 ပန် တီ ဂေ တဝ်း ဒီ မှေတ့် အန် ပေါ အူ ဇေန့်. အန် ယီ လေး ဟာဝ်.
40 ဇဝ် ယေဆူ ဝီ ကာလုဝ်း ဘ့လဲင် ယောဒါန်, ဟာဝ် ဇမ် ဒူင် ဒွိုမ် ကွယ် ဒါ ဆာရာ အာယောဟာန် တွိုန် ဒေါ စိုပ် အန် ဒူအီ ခဲင် အိုမ်. အန် ဘော ကွယ် ဒီ တီ,
41 န့ ဝီ မိုဝ်း ဒူအီ ကိူန် တး ဒူင် ကွယ် အန်. ဂေ ဝီ တဝ်း, “ဒါ ဆာရာ အာယောဟာန် တူ ဒွိုမ် ဘူင် နာ မွှိုမ် အာမ် ကာဆဝ်. ခဲ့ ပီ ကာလာင် အန် လွင် ဒူအီ နီ, ဒွန် မျုဝ် ဟဲ့ မှာန် ဟဲ့ မုး.”
42 ဒူင် ကွယ် အန် တီ, န့ မိုဝ်း ဒူအီ ကိူန် အီ ညှိုမ် ဇဝ် ယေဆူ.

JHN 11
1 ဝါယ် အန် တီ န့ မိုဝ်း ဒူအီ အူ ဝီ အီ စိူဝ် အာလာဇာရုတ်. အန် ကွယ် ခဲင် ရဝ် ဘေထာနီ. န့ မုး ရဝ် ဒူင် ကွယ် နာင် မာထာ ဂါယ် ဝါ အန် အီ စိူဝ် နာင် မာရီ.
2 နာင် မာရီ တွိုန် ဟဲ့ ဒွိုမ် လှုဝ် နာမန် အုး ငှုန် ဒီ ပ့လဝ် ဇဝ် ယေဆူ, ဝီ ခုတ်, တာ ဟိုက် ဂိန့် အန်. ဝါ အန် အီ မုး အာလာဇာရုတ် တွိုန် ဟဲ့ ဆဝ်.
3 အီကတ် အန် ဂါယ် ဝီ တိုယ် ဒူအီ အူ ဝီ, တဲး အန် ဟာဝ် ဇမ် ဒူင် ကွယ် ဇဝ် ယေဆူ, ကာလာင် ဒီ အန်, “မဲ ဇဝ်, ဒူအီ ပီ ရွက့် မဲ, အန် ဟဲ့ ဆဝ်.”
4 အန် ဟဲ့ ဟွတ့် ကာလာင် ဂြုဝ်း တီ ဒီ ဇဝ် ယေဆူ, ဇဝ် ယေဆူ ဝီ တဝ်း, “ဆဝ် အန် တီ တူ တဲး အန် ယမ်. ကူပ် ဆဝ် အန် တီ, ဇဝ်ဖြာ ဒီ ဘျ အာဖုင် ဒင်ခုဝ် အန်. အန် ဒီ ဘော တဲး ဒွန် အီ ယိုဝ် လွင် အာဖုင် ဒင်ခုဝ် ပီ ဒွါ အန် ဒီ ဂွန် အန်.”
5 ဇဝ် ယေဆူ ရွက့် နာင် မာထာ ဘော နာင် မာရီ. အန် ရွက့် ဘော အာလာဇာရုတ်.
6 ဒေါ ဟဲ့ နပ် အန် လွင် အာလာဇာရုတ် ဟဲ့ ဆဝ်, အန် တူ ဟာဝ် အူ ဇေန့်. အန် ဝီ ကွယ် ဒူင် ကွယ် အန် ပေါ အာ ဆီငဲ.
7 ဟဲ့ ဟွတ့်, အန် ဝီ တဝ်း ဒီ ဒီဘဲ အန်, “တဲး အေ ဟာဝ် အိူင် ယူဒါ.”
8 ဂေ ဝီ တဝ်း, “ဆာရာ, ညှမ် ဘော လှေန့်, ဂေ ဒူအီ ယူဒါ ဟဲ့ ဒွိုမ် ဒိုဝ်း မာဝ် တဝ်း ဒီ ဝိုန့် ယမ် မဲ. ဒေါ တီ နီ, မှဝ် န့ ပါယ် ပီ ဆီ ဟာဝ် မဲ ဒူင် ကွယ် ဂေ.း”
9 ဇဝ် ယေဆူ ဝီ တဝ်း, “န့ မိုဝ်း ဂိုဝ် ဒီ အာ နာရီ ဒေါ ဘ့လာင် ဆီငဲ. ဆေ ဒူအီ ဟာဝ် ဒေါ ဘ့လာင်, အန် တူ တာ ဒုး ဒီ မာဆေ. ခုဝ်, ဘ့လာင် အီ ကွယ် ဒဲင် ကာဒါယ် နီ ဝီ တဲး အန် ယိုဝ်.
10 ဆေ ဒူအီ ယီ ဟာဝ် ဒေါ အပ် ဝွင့် ခဲင် မှိုဝ်, အန် နပ် ဒီ တာ ဒုး ကူပ် တူ မိုဝ်း အန် တာ ဒီ ဆွိုန်.”
11 အန် ဟဲ့ ဟွတ့် ကာလာင် ဂြုဝ်း တီ, အန် ဝီ ဟာဝ် ကာလာင် ဒီ ဂေ. အန် တဝ်း, “ဂိုက် အေ အီ စိူဝ် အာလာဇာရုတ် ဟဲ့ အိတ်. အုဝ် ဒီ ဟာဝ် ဘျေတ့် အန်.”
12 ဂေ ဒီဘဲ အန် ဝီ တဝ်း, “ဆေ အန် အိတ်, အန် ဒီ ဝီ ကဲန်.”
13 မာလဲ ဇဝ် ယေဆူ ဟဲ့ ကာလာင် လွင် အန် ဟဲ့ ယမ်. ဂေ ဒီဘဲ အန်, ယီ ထာင်, အန် ကာလာင် လွင် အိတ် ဒီလှဝ်.
14 ခုဝ် အန် တီ ဇဝ် ယေဆူ ဝီ ကာလာင် ဂြုဝ်း ဆိူဝ် ဒီ ဂေ, “အန် ဟဲ့ ဟွတ့် ယမ်.
15 အုဝ် မိူဝ် ဒါခိုယ်, ကူပ် တူ ကွယ် အုဝ် ဒူပ် အန် ဒေါ ယမ် အန်. န့ ဒီ တဲး ဘေ ညှိုမ် အုဝ် ကူပ် ယိုဝ် ဘေ ပီ ဒီ ဘူင် အုဝ်. ဒေါ တီ နီ, တဲး အေ ဝီ ဟာဝ် ဒူင် ကွယ် အန်.”
16 ပန် တီ န့ မုး အာထုဝ်မာတ်, အန် ဘော စိူဝ် အာဒီဒါမာတ်. အန် ဝီ ကာလာင် ဒီ ဂေ ဒီဘဲ ဒွန် အီ တဝ်း, “တဲး အေ ဘောကာဂ့လျီတ် ဟာဝ်, တဲး ဘော အေ ယမ် ဒူပ် ဇဝ် ယေဆူ.”
17 ဂေ ဟဲ့ ဟွတ့် ဇမ် ဒူင် ကွယ် အာလာဇာရုတ် တွိုန်, ဇဝ် ယေဆူ ကော နပ်, အာလာဇာရုတ် ဟဲ့ ကွယ် ခဲင် ကာဒဝ် ဘာရေဝ် အာဒါ ဖွုန် ဆီငဲ.
18 ရဝ် ဘေထာနီ ဂါယ် မိူင် ယေရူဆာလဲမ် ဟဲ့ လာယ် ကာတူင့် အာဝ် ဘော နုဝ့် အာ လွှက့်.a
19 ဂေ ဒူအီ ယူဒါ အီ ကွယ် ခဲင် မိူင် ယေရူဆာလဲမ်, ဂေ ကိူန် ဟဲ့ တး ဘဲန် ဂိုက် ဂါယ်, ကွဲ့ တဲး ဂါယ် က့လိုဝ် ကာဆဝ် ကူပ် ဟဲ့ ယမ် ဝါ ဂါယ်.
20 န့ မုး နာင် မာထာ တွိုန်, ဒေါ ယိုဝ် အန် လွင် ဇဝ် ယေဆူ ဟဲ့ တး, အန် ဟာဝ် ရွုး ဇဝ် ယေဆူ. နာင် မာရီ တွိုန် ယီ ကွယ် ခဲင် ကာင်.
21 နာင် မာထာ ဝီ တဝ်း ဒီ ဇဝ် ယေဆူ, “မဲ ဇဝ်, ဆေ မဲ စေဝ် တး, ဝါ အုဝ် တူ ယမ်.
22 ဘော ဒေါ တီ နီ အုဝ် ဟဲ့ နပ်, ဆေ မဲ မှာန့် ဒီ ဇဝ်ဖြာ မျုဝ် မှဝ်, အန် ဒီ ဒွါ ဒီ မဲ.”
23 ဇဝ် ယေဆူ ဝီ တဝ်း ဒီ အန်, “ဝါ မဲ ဒီ ဝီ ယိတ့် ဝီ အိမ်.”
24 နာင် မာထာ ဝီ တဝ်း, “အုဝ် ဟဲ့ နပ်, ဆေ န့ ဟီ ဇမ် ဆီငဲ ကာဒဲ့ ပန် ဒီ ဝီ တး မဲ, အန် ဒီ ဝီ ယိတ့် ဝီ အိမ်.”
25 ဇဝ် ယေဆူ ဝီ တဝ်း, “အုဝ် မုး ဒူအီ အီ တဲး ဒူအီ ဝီ ယိတ့် ဝီ အိမ်. အုဝ် ဒွါ အာဆာက် ကာမာယ် ဒီ အီ. ဒွန် အီ, အီ ညှိုမ် အုဝ်, အန် ဒီ ကွယ် ဆေဆေ. ဒုဝ် အန် ပီ ဘော ဟဲ့ ယမ်, နဝ်း ဖွိုမ် အန် ယီ တူ ယမ် ဒေါ မှဝ်.
26 အာဆေ ယီ ကွယ် ဒေါ တီ နီ, အာဆေ ညှိုမ် အုဝ် ဒေါ တီ နီ, အန် တူ ဝီ ယမ် ဒေါ မှဝ်. အာတီ မဲ ညှိုမ်.း”
27 အန် ဝီ တဝ်း, “အိုဝ်, မဲ ဇဝ်. အုဝ် ဟဲ့ ညှိုမ်, မဲ မုး ဒူအီ ပီ ရဝ်း ပီ တိုယ် ဇဝ်ဖြာ တဲး မဲ ချွတ် ဒူအီ. မဲ မုး ဂွန် ဇဝ်ဖြာ အီ ဟဲ့ တး ဇမ် ဒဲင် ကာဒါယ် နီ.”
28 အန် ဟဲ့ ဟွတ့် ကာလာင် ဂြုဝ်း တီ, အန် ဝီ ဝေန့်, ဝီ ဒဲ့ ဝါ အန် အီ စိူဝ် နာင် မာရီ. အန် တူ တဲး အီ ဟဝ် ယိုဝ် ဒေါ တဝ်း အန်, “ဒါ ဆာရာ အာယ် ဟဲ့ တး, အန် ဒဲ့ မဲ.”
29 ဒေါ ယိုဝ် နာင် မာရီ ဂြုဝ်း တီ, အန် ဝီ ယိတ့် နင်ဂန်, ဝီ ဟာဝ် ဒူင် ကွယ် ဇဝ် ယေဆူ.
30 ဇဝ် ယေဆူ ယီ ညှမ် လိုပ် ခဲင် ရဝ်. အန် ဆီ ကွယ် ဒူင် ကာတုန့် အန် ဒီ နာင် မာထာ တွိုန်.
31 န့ ယီ မုး ဂေ ဒူအီ ယူဒါ အီ ဟဲ့ တး ကွယ် ရိုမ် ဒူပ် နာင် မာရီ ခဲင် ကာင် အန်, ဂေ ဟဲ့ ယိုဝ် အန် ယိတ့် အူ ဇေန့်, လေး ခဲင် ကာင်. ပန် တီ ဘော ဂေ အီ ဒူပ် အန်. ဂေ တဝ်း, “အန် ဟာဝ် ဒီ ကာဒဝ် ဘာရေဝ်, အန် ဆီ ယာမ် ဒီ ဒွယ်.”
32 နာင် မာရီ ယဲ့ ဟဲ့ ဇမ် ဒူင် ကွယ် ဇဝ် ယေဆူ, ဝီ ခြိုပ်ခြဝ် ဒီ အာတ့် အန် တဝ်း, “မဲ ဇဝ်, ဆေ မဲ ကွယ် ဒီ နီ ဒေါ ဆဝ် ဝါ အုဝ်, အန် တူ ယမ်.”
33 ဇဝ် ယေဆူ ယိုဝ် အန် ယာမ်. အန် ဘော ယိုဝ် ဂေ ဒူအီ ယူဒါ အီ တး ဒူပ် အန်. ဘော ဂေ ဟဲ့ ယာမ်. န့ ဘော ဘဲန် ဒုက် ဒီ နဝ်း အန်.
34 အန် ဝီ ဒီမွှတ် တဝ်း, “ဒီ မှဝ် ဘေ ဟဲ့ ဘ့လေး အန်.း” ဂေ ဝီ တဝ်း, “မဲ ဆာရာ, တဲး မဲ တး ယွတ်.”
35 ဇဝ် ယေဆူ ဘော ယာမ်.
36 ပန် တီ ဂေ ဒူအီ ယူဒါ ဝီ တဝ်း, “အန် ဟဲ့ ရွက့် ကာဆဝ် အာလာဇာရုတ် တွိုန်.”
37 မင် အီ ယီ တဝ်း, “ဒူအီ တီ ဟဲ့ ဒွိုမ် ဘူင် တဲး ဒူအီ ငါယ် အပ် ဝီ ယိုဝ်. မှဝ် န့ ပါယ် ပီ တူ စွယ် အန်, ကွဲ့ တဲး အာလာဇာရုတ် ယမ်.း”
38 န့ ဝီ ဘဲန် ဒုက် ဒီ နဝ်း ဇဝ် ယေဆူ ပေါ အူ ဇေန့်. အန် ဟာဝ် ကာတတ် ဘာရေဝ် အီ မုး ကာဒဝ် မာဝ်. န့ ဘော မိုဝ်း မာဝ် တာင် အီ ကာဘိတ် ဒီ မာလုဝ်း ကာဒဝ် ဘာရေဝ် တီ.
39 ဇဝ် ယေဆူ ဝီ တဝ်း, “ထုဝ် မာဝ် တီ, တဲး န့ ဝိုဝ်း.” နာင် မာထာ တွိုန် အီ မုး အီကတ် ဒူအီ ယမ် တွိုန်, အန် တဝ်း, “မဲ ဇဝ်, ဒေါ တီ နီ အန် ဟဲ့ အုး အမ်. အန် ဟဲ့ ကွယ် ခဲင် ကာဒဝ် ဘာရေဝ် တီ အာဒါ ဖွုန် ဆီငဲ.”
40 ဇဝ် ယေဆူ တဝ်း ဒီ အန်, “အုဝ် ဟဲ့ ဟွတ့် တဝ်း ဒီ မဲ, ဆေ မဲ ညှိုမ် မဲ ဒီ ပွိုန် ယိုဝ် အာဖုင် ဒင်ခုဝ် ဇဝ်ဖြာ.”
41 ပန် တီ ဂေ ဝီ ကာထုဝ် မာဝ် တွိုန်, တဲး အန် ကွယ် ဒီ ခူပ် မာလုဝ်း. ဟဲ့ ဟွတ့်, ဇဝ် ယေဆူ ဝီ ယွတ် ဂါင်ဟြာဝ်, ဝီ တဝ်း, “ဂုန့် အုဝ်, အုဝ် ဒါင် ဂုင် ဂေဇူ ဒီ မဲ. ခုဝ်, မဲ ဟဲ့ ထူမ် ဂြုဝ်း အုဝ်.
42 အုဝ် ဟဲ့ နပ်, မဲ ထူမ် ဆေဆေ ပီ မှာန့် အုဝ်. အုဝ် ယီ တဝ်း ဂြုဝ်း တီ, တဲး ဂေ အီ ကွယ် ဒီ နီ ဘော ပွိုန် ဒီ ယိုဝ်, တဲး ဘော ဂေ ညှိုမ်, န့ မုး မဲ, အီ ဟဲ့ တိုယ် အုဝ် တး ဒီ နီ.”
43 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ဒဲ့, တဝ်း ဂြုဝ်း တာင်, “မဲ အာလာဇာရုတ်, တဲး မဲ လေး ဒူင် ကွယ် မဲ တီ.”
44 ပန် တီ ဒူအီ ယမ် ဝီ လေး တး ခဲင် ကာဒဝ် ဘာရေဝ်. ဘော ဒဲ ဘော ပ့လဝ် အန် ဆီ မိုဝ်း ဘိက် ပီ ပက် ဂေ ဒီ အန် ဒေါ ဘ့လေး ဂေ ဒုဝ် အန် ခဲင် ကာဒဝ် ဘာရေဝ်. ဘော ကာမဲ့ ကာဘိတ် နာ အန်. ဇဝ် ယေဆူ ဝီ တဝ်း, “တဲး ဘေ ဂဝ်း ဝဲန် ဘိက် ပီ ကာဘန် ဘေ ဒီ အန်, တဲး အန် ပွိုန် ဒီ ဟာဝ်.”
45 ကူပ် ပီ ဘူင် ဇဝ် ယေဆူ တီ, န့ ဘော မိုဝ်း ဒူအီ ယူဒါ ကိူန် အီ ညှိုမ် ဇဝ် ယေဆူ. န့ မုး ဂေ အီ ဟဲ့ တး ငွိုပ် နာင် မာရီ, အီ ဟဲ့ ယိုဝ် ပဲ့ ဟဲ့ ဘူင် အန်.
46 န့ ယီ မိုဝ်း ဒူအီ ဂေ တီ မင် အီ, ဂေ ဟာဝ် ဒီ ဒူအီ ဖိုင် ဖာရီဆဲ, ကာလာင် ဒီ ဂေ လွင် ပဲ့ ဟဲ့ ဘူင် ဇဝ် ယေဆူ.
47 ပန် တီ န့ မုး ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ဖိုင် ဖာရီဆဲ, ဂေ ဒဲ့ ဂေ ဒါ တာင် အီ အိုပ် မိူင်, တဲး ဂေ တး ကာဇု, လာယ် ဆင်ချာင်. ဂေ တဝ်း, “မာဆေ ပီ ဒီ ဘူင် အေ.း ဒူအီ တီ, အန် ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်.
48 ဆေ အေ တဲး အန် ဘူင် ဟာဝ် ပီ ဘူင် အန် ဒေါ တီ နီ, ဒွန် အီ ဒီ ညှိုမ် အန်. ဟဲ့ ဟွတ့်, ဂေ ဒူအီ ရုဝ်မာ ဒီ တး ပျာတ့် မိူင် အေ. ဂေ ဒီ ဘော ဘူင် ကွဲ့ ဟူ တဲး အေ ကွယ် ရိုမ် ဘဲန် အူ မျုဝ်.”
49 န့ ယီ မိုဝ်း ဒူအီ အူ ဝီ ကာတဲ ဂေ. အန် ဘဲန် ဒါ တာင် အီ အိုပ် တူတ့် ဂေ ဒူအီ အီ လှူ ဒီ ဇဝ်ဖြာ ဒေါ မုး ဆီနမ် တီ. အန် စိူဝ် အာကာယ်ဖာ. အန် တဝ်း ဒီ ဂေ, “ဘေ တူ နပ် မာဆေ.
50 ဘေ မိူဝ် တူ ဇေန့်ဇာ. ဆေ ဒူအီ အူ ဝီ ဒီ ယမ် ကာဒါင် အေ ဒွန် အီ, န့ ဟဲ့ မွှိုမ် လွှိုမ် အာမျုဝ် အေ ဒွန် အီ လုဝ် ယမ်.”
51 ဂြုဝ်း တီ န့ ယီ တူ မုး ပီ ဇေန့်ဇာ အန်. ကူပ် မုး အန် ဒါ တာင် အီ အိုပ် တူတ့် ဂေ ဒူအီ အီ လှူ ဒီ ဇဝ်ဖြာ ဒေါ မုး ဆီနမ် တီ, အန် နပ် ဒီ ဘျာန် ဂြုဝ်း ဇဝ်ဖြာ ဒေါ ကာလာင် အန် လွင် ဇဝ် ယေဆူ ဒီ ခမ် ဒီ ယမ် ကာဒါင် ဂေ ဒူအီ အာမျုဝ် ယူဒါ.
52 အာဝ် မုး ဇဝ် ယေဆူ ခမ် ဒီ ယမ် မီ အာဒါ ဂေ ဒူအီ အာမျုဝ် ယူဒါ. အန် ဘော ခမ် ဒီ ယမ်, တဲး အန် ဝီ ဒဲ့ ကာဇု ဂေ ဂွန် ဇဝ်ဖြာ အီ ကွယ် ဘဲန် ပ့လုဝ့် ဘဲန် ပ့လုဝ့်, တဲး ဂေ ဘဲန် အူ ဖိုင်.
53 ဆိန့် ဒေါ အန် တီ ဂေ ဘော လာယ် ဆင်ချာင် လွင် ဒီ ငဝ်း ဂေ ဇဝ် ယေဆူ.
54 ခုဝ်, ဇဝ် ယေဆူ အာဝ် ဟူ ဟာဝ် ဘဲန် ပ့လုဝ့် ဘဲန် ပ့လုဝ့် တဲး ဂေ ဒူအီ ယူဒါ ပွိုန် ဒီ ယိုဝ် အန်. အန် ဟာဝ် ဇမ် အူ ပ့လုဝ့် အီ ကွယ် ကာတတ် ပြဲ ကာဟဝ်း. မိူင် တီ, အန် စိူဝ် မိူင် အေဖာရိမ်. ဘော အန် ဘော ဒီဘဲ အန် ကွယ် ခဲင် မိူင် တီ.
55 အာခြာဝ် အန် တီ ယီ ကာတတ် ဒီ ဇမ် ဘ့လွယ် လှုဝ်း ဂေ ဒူအီ ယူဒါ ဇဝ်ဖြာ ဒေါ ကာလုဝ်း အန် ကာင် ဂေ. ဒေါ အန် တီ ဂေ ဝီ လေး ဒူင် ကွယ် ဂေ တွိုန်, ဝီ ဟုဝ့် မိူင် ယေရူဆာလဲမ်. ဂေ လုဝ် ဘူင် တဲး န့ ဆီငါ ဒွန် မျုဝ် အာတ့် ဘူင် ဂေ ဘ့လွယ် တီ, တဲး န့ ဒူပ် ဒါရာ.
56 ဂေ ဒါ တာင် ယူဒါ ဝီ ဟြေတ့် ဇဝ် ယေဆူ. ဂေ ကွယ် ခဲင် ဝဲင် ဟုဝ် ဇဝ်ဖြာ, လာယ် ကာလာင် တဝ်း, “မာဆေ ပီ ထာင် ဘေ.း ဘေ ထာင်, အန် ဒီ တး လိုပ် ဘ့လွယ် တီ.း”
57 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ခဲင် ဖိုင် ဖာရီဆဲ, ဂေ ဟဲ့ ဒမ် ဒူအီ ဒွန် အီ, ဆေ ဂေ ယိုဝ် ဇဝ် ယေဆူ, တဲး ဂေ တး ကာလာင်. ပါယ် တီ ဂေ ထာင် ဂေ ဒီ ပွိုန် ဒီ မှေတ့် အန်.

JHN 12
1 န့ ဆီ ကွယ် ဒဝ် ဆီငဲ အာတ့် ဘူင် ဂေ ဘ့လွယ် လှုဝ်း ဂေ ဒူအီ ယူဒါ ဇဝ်ဖြာ ဒေါ ကာလုဝ်း အန် ကာင် ဂေ. ဒေါ အန် တီ ဇဝ် ယေဆူ တး ဇမ် ရဝ် ဘေထာနီ. န့ မုး ရဝ် ဒူင် ကွယ် အာလာဇာရုတ်, အီ မုး ဒူအီ ပီ ပီအိမ် ဇဝ် ယေဆူ အီ ဟဲ့ ဟွတ့် ယမ် တွိုန်.
2 ဂေ ကွယ် ရိုမ်, ရဲန် ပီ ဒီ ဟူမ် ဘဲန် မျုဝ် ဘဲန် မျုဝ် ကူပ် ဟဲ့ တး ဇဝ် ယေဆူ. နာင် မာထာ တွိုန် ဘဲ လိုမ်လာ ဂေ ဒူအီ အီ ဟူမ်. အာလာဇာရုတ် ယီ တုတ့် ဟူမ် ရိုမ် ဒူပ် ဇဝ် ယေဆူ.
3 ဒေါ အန် တီ န့ မုး နာင် မာရီ တွိုန်. အန် ဒိုဝ်း နာမန် အုး ငှုန် အူ ကာပဝ်, န့ စန် ကာဘက် အူယ် ခန်. နာမန် တီ မုး နာမန် နာဒူ ဇဲတ်,a ဟဲ့ ငဝ်း ကာဆဝ်. အန် ဒိုဝ်း နာမန် တီ လှုဝ် တူတ့် ဒဲင် ပ့လဝ် ဇဝ် ယေဆူ. ဟဲ့ ဟွတ့်, အန် ဝီ ခုတ် တာ ဟိုက် ဂိန့် အန်. န့ ကော အုး ငှုန် ဘော ကာင်.
4 န့ ယီ မိုဝ်း ဒီဘဲ ဇဝ် ယေဆူ အူ ဝီ အီ ဒီ အာပ် ဇဝ် ယေဆူ ဒီ ရန်ဆူ အန်. အန် စိူဝ် အာယူဒတ် အီ စိူဝ် ဘော အာဆာခါရီအူတ်. ဂုန့် အန် စိူဝ် အာဆီမူန်. အန် တဝ်း,
5 “မှဝ် န့ ပါယ် ပီ တူ ယွင့် ဘေ နာမန် အုး ငှုန် တီ, ဝီ ဒွါ ရွိုန် ပီ ပွိုန် ဘေ ဒီ ဒူအီ ဂိန်.း ငဝ်း အန် ပွိုန် ရွိုန် ဇဲတ် အူယ် မာယဝ်း ဘူင့်.”b
6 အန် တူ ကာလာင် ဂြုဝ်း တီ ကူပ် ကာဝေ အန် ဒူအီ ဂိန်. မာလဲ အန် မုး ဒါ ပြာ. အန် ဘဲ ဂူင့် ဟူ ရွိုန် ဂေ. အန် ဘော နပ် ဒီ ပြာ ရွိုန် ဂေ တီ မင် ဇေန့် မင် ဇေန့်.
7 ဇဝ် ယေဆူ ဝီ တဝ်း, “ကွဲ့ အေး အီဘိုန့် တီ. နာမန် ပီ လုဝ် ဖဝ်း ဒီ ဒူအီ ယမ်, အန် ဟဲ့ ဟွတ့် ဖဝ်း ဒီ အုဝ် အာတ့် ယမ် အုဝ်, အာတ့် ဘ့လေး ဂေ ဒုဝ် ဘူင့် အုဝ် ခဲင် ကာဒဝ် ဘာရေဝ်.
8 ဂေ ဒူအီ ဂိန် ဒီ ကွယ် ရိုမ် ဒူပ် ဘေ ဆေဆေ. အုဝ် ယီ တူ ကွယ် ရိုမ် ဒူပ် ဘေ ဆေဆေ.”
9 ဒေါ အန် တီ န့ မိုဝ်း ဒူအီ ယူဒါ ဂေ ကိူန် ကာဆဝ်, ဂေ ဘော နပ် လွင် ဇဝ် ယေဆူ ကွယ် ခဲင် ရဝ် ဘေထာနီ တွိုန်. ဂေ မိူဝ် ဟာဝ် ဇမ် ဒူင် ကွယ် အန်. အာဝ် မုး, ဂေ တး မီ ကူပ် ဇဝ် ယေဆူ. ဂေ ဘော တး, တဲး ဂေ ယိုဝ် ဘော အာလာဇာရုတ်, ဝီ ပီ တဲး ဇဝ် ယေဆူ အန် ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်.
10-11 ကူပ် အာလာဇာရုတ် တီ, ဂေ ဒူအီ ကိူန် အာဝ် ဟူ ဒူပ် ဒါ တာင် ယူဒါ. ဂေ ဝီ ညှိုမ် ဇဝ် ယေဆူ. ခုဝ်, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ခြာမ် ဒီ ငဝ်း ဘော အာလာဇာရုတ်, တဲး ဘော အန် ယမ်.
12 ပါ ခဲညှာ န့ မိုဝ်း ဒူအီ ကိူန် ကာဆဝ်. ဂေ ဘောကာဂ့လျီတ် ဟဲ့ တး တဝ်း ဒီ လိုပ် ဘ့လွယ် တွိုန်. ဂေ ယီ ယိုဝ် လွင် ဇဝ် ယေဆူ ဒီ တး ဇမ် မိူင် ယေရူဆာလဲမ်.
13 ဒေါ အန် တီ ဂေ ဝီ ဒိုဝ်း လှာ ဟေ စိုက်, ဝီ လေး ခဲင် မိူင်, ဟာဝ် ရွုး ဇဝ် ယေဆူ. ဂေ ဒတ် တာင် တဝ်း, “အေ အိူပ် ဇဝ်ဖြာ. အေ အိူပ် ဘော အန် ဇဝ် အီ ဒီ တး ဒေါ တီ နီ. ဇဝ်ဖြာ ဟဲ့ တိုယ် အန် တး. အေ အိူပ် ခုန်ဒီခမ် အီ ဒီ အိုပ် မိူင် အီဆာရေလ.”
14 အာတ့် ဟာဝ် ဇဝ် ယေဆူ ဒီ မိူင် ယေရူဆာလဲမ် အန် ဟဲ့ ယိုဝ် မာလာ,cဝီ ဒိုဝ်း ပဝ့် မာလာ တီ. ပါယ် တီ, န့ ပီ ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. န့ တဝ်း, “ကွဲ့ တဲး ဘေ ယုဝ်,
15 ဘေ ဒူအီ အီ ကွယ် ခဲင် မိူင် ဇီအူန်,d တဲး ဘေ ယွတ်, န့ မုး ခုန်ဒီခမ် ဘေ, အီ ဟဲ့ တး. အန် ဟဲ့ ပဝ့် ဂွန် မာလာ တး ဇမ် ဒူင် ကွယ် ဘေ.”
16 ဒေါ ယိုဝ် ဂေ ဒီဘဲ ဇဝ် ယေဆူ ပီ ဘူင် ဂေ ဒူအီ ကိူန်, လွင် ဒါင် အန် တီ, န့ တူ ကာလှုး ဒီ နဝ်း ဂေ. ဒေါ ဝီ ဇမ် အာခြာဝ် ဝါယ် ဟဲ့ ပွိုန် ဇဝ် ယေဆူ အာဖုင် ဒင်ခုဝ် အန်, န့ ကော ဝီ လိုဝ်း ဒီ နဝ်း ဂေ လွင် ပဲ့ ဟဲ့ ဘူင် ဒူအီ တွိုန်. န့ ပီ ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ.
17 န့ ယီ မိုဝ်း ဒူအီ ကိူန်, အီ ဟဲ့ ဒွိုမ် ယိုဝ် ဇဝ် ယေဆူ ဒဲ့ အာလာဇာရုတ် လေး ခဲင် ကာဒဝ် ဘာရေဝ်, တဲး အန် ဝီ အိမ်. ဒူအီ ဂေ တီ, ဂေ ဝီ ကာလာင် ဒီ အီ ဟဝ် လွင် အန် တီ.
18 ပန် တီ န့ မိုဝ်း ဒူအီ ကိူန်, ဂေ ဝီ ဟာဝ် ဒူင် ကွယ် ဇဝ် ယေဆူ, တဲး ဂေ ယိုဝ် အန်. ဂေ ဟဲ့ ဟာဝ် ကူပ် ထူမ် ဂေ ဂြုဝ်း အီ ဟဝ်, အီ ကာလာင် လွင် နာ မွှိုမ် အာမ် ကာဆဝ် ပဲ့ ဟဲ့ ဘူင် ဇဝ် ယေဆူ.
19 ဂေ ဒူအီ ဖိုင် ဖာရီဆဲ ဝီ တဝ်း, “အေ တူ ပဲ ဒီ ဘူင် မာဆေ. တဲး ဘေ ယွတ်, ဟဲ့ မိုဝ်း ဂေ ဒူအီ ဘော ကာဒါယ်, ဂေ ဘောကာဂ့လျီတ် ဒူပ် အန်.”
20 ကာတဲ ဂေ ဒူအီ အီ ဟုဝ့် မိူင် ယေရူဆာလဲမ်, န့ မိုဝ်း ဒူအီ အာမျုဝ် ဂြိက် မင် အီ. ဘော ဂေ ဟဲ့ ဟုဝ့် မိူင် ယေရူဆာလဲမ် ဒေါ ဘူင် ဂေ ဘ့လွယ် တီ, တဲး ဘော ဂေ ကြိုပ် ဇဝ်ဖြာ.
21 ဂေ တး ဒီ အာဖီလိပ်, အီ တး မိူင် ဘေတ်ဆီဒါ ခဲင် အိူင် ဂါလီလေ. ဂေ တဝ်း ဒီ အန်, “အိုယ် ဂိုက်, ယေ ဆီ ယိုဝ် အာယေဆူ တွိုန်.”
22 အာဖီလိပ် ဝီ ဟာဝ် ကာလာင် လွင် အန် တီ ဒီ အာအန်ဒါရူ. ဘော အာအန်ဒါရူ ဘော အာဖီလိပ် ဝီ ဟာဝ် ကာလာင် ဒီ ဇဝ် ယေဆူ လွင် အန် တီ.
23 ဇဝ် ယေဆူ ဝီ တဝ်း, “ဒေါ တီ နီ ဟဲ့ ဇမ် အာခြာဝ် ဒီ ဒွါ ဇဝ်ဖြာ အာဖုင် ဒင်ခုဝ် ဒီ အုဝ် အီ ဟဲ့ ဘဲန် ဂွန် ဒူအီ.
24 အုဝ် တဝ်း အာခါခ်ု ဒီ ဘေ. ဆေ န့ မိုဝ်း ဂဝ် ငှုဝ်, ဆေ ဒူအီ တူ ဆမ် အန် ခဲင် ကာဒါယ်, ဆေ အန် တူ အမ် လာတ့်, န့ ဒီ မိုဝ်း မီ ခဲ့ အူ ဂဝ် တီ. ဆေ ဂဝ် တီ ယီ အမ် လာတ့် ခဲင် ကာဒါယ်, န့ ပီ အန် ယမ်. ပန် တီ န့ ဒီ ဝီ လေး ကိူန် ဂဝ် ကာမာယ်.
25 ဒူအီ မိူဝ် ပီ ဂဝ် ငှုဝ် တီ. ဆေ ဒူအီ အူ ဝီ ရွက့် အာဆာက် အန်, အာဆာက် အန် ဒီ ဘော စှိုမ်. ဆေ န့ ယီ မိုဝ်း ဒူအီ အီ ခမ် ဒီ ဝဲန် အာဆာက် အန် ဒေါ ကွယ် အန် ဒဲင် ကာဒါယ် နီ, အန် ဒီ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
26 ဆေ န့ မိုဝ်း ဒူအီ အီ ဆီ ဘူင် ဂါန် အုဝ်, အန် လုဝ် ဒူပ် အုဝ်. ဒူင် ကွယ် အုဝ် ဘော ဒဲစေန့် အုဝ် လုဝ် ကွယ်. ဂုန့် အုဝ် ယီ ဒွါ အာဖုင် ဒီ ဒွန် အီ အီ ဘူင် ဂါန် အုဝ်.
27 ဒေါ တီ နီ, န့ ဘဲန် ဒုက် ဒီ နဝ်း အုဝ်. ခုဝ်, အုဝ် တူ နပ် ပီ ဒီ လုဝ် အုဝ် ကာလာင်. ယုဝ် အုဝ် လုဝ် တဝ်း. ‘ဂုန့် အုဝ်, ကွဲ့ တဲး န့ မိုဝ်း အာခြာဝ် ဒီ ဇမ် အုဝ် ဒုက်.’ အာဝ် ပွိုန် တဝ်း ပါယ် တီ. အုဝ် ဟဲ့ တး ဒဲင် ကာဒါယ် နီ, တဲး အုဝ် ခမ် ဒုက် တီ.
28 ခုဝ်, အုဝ် မှာန့်, ‘မဲ ဂုန့် အုဝ်, တဲး ဒုက် တီ ဝီ ဘျ အာဖုင် ဒင်ခုဝ် မဲ ဒီ အီ.’” ဝါယ် အန် တီ န့ မိုဝ်း ဂြုဝ်း အီ လေး ခဲင် ဂါင်ဟြာဝ် တဝ်း, “အုဝ် ဟဲ့ ဟွတ့် ဘျ အာဖုင် ဒင်ခုဝ် အုဝ် ဒီ အီ, အုဝ် ယီ ဒီ ဝီ ဘျ ပေါ အူ ဇေန့်.”
29 ဂေ ဒူအီ အီ ထူမ် ဂြုဝ်း တီ, ဂေ တဝ်း, န့ မုး ဟမ် ကာနမ်. ဒူအီ မင် အီ ဘော တဝ်း, န့ မုး အာမူ အာမာတ် ဇဝ်ဖြာ ဟဲ့ ကာလာင် ဂြုဝ်း.
30 ဇဝ် ယေဆူ ဝီ တဝ်း, “ဇဝ်ဖြာ ဟဲ့ ကာလာင် ဂြုဝ်း တီ, တဲး န့ ဘဲန် အာဂျိုဝ် ဒီ ဘေ. အန် တူ ကာလာင် ဂြုဝ်း တီ, တဲး န့ ဘဲန် အာဂျိုဝ် ဒီ အုဝ်.
31 ဒေါ တီ နီ ဟဲ့ ဇမ် အာခြာဝ် ဒီ ဒမ် ဇဝ်ဖြာ မှာပ် ဒီ ဒူအီ ဒဲင် ကာဒါယ်. ဇဝ်ဖြာ ဒီ ဝဲန် ဘုဝ် ကာနမ် အီ အိုပ် ကာဒါယ် နီ, ကွဲ့ ဟူ တဲး အန် အိုပ် မာဆေ.
32 ဆေ ဂေ ဒီ ဘ့လေး အုဝ် ဒဲင် ရွင့်, အုဝ် ဒီ တဲး ဒူအီ ဒွန် အီ တး ဒူပ် အုဝ်.”
33 ဇဝ် ယေဆူ ကာလာင် ဂြုဝ်း တီ, တဲး ဂေ နပ် လွင် ပီ ဒီ ပါယ် အန် ဒီ လုဝ် ယမ်.
34 ဂေ ဒူအီ ကိူန် ဝီ တဝ်း, “ယေ ဟဲ့ ဒွိုမ် ထူမ် ဒါရာ ဇဝ်ဖြာ. န့ တဝ်း လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် ဒီ ကွယ် ဆေဆေ, တူ ယမ်. ခုဝ်, မှဝ် န့ ပါယ် ပီ တဝ်း မဲ, ‘ဂေ ဒီ ဒိုက် ဒူအီ အီ ဟဲ့ ဘဲန် ဂွန် ဒူအီ ဒဲင် ရွင့်.း’ ဒူအီ အီ ဘဲန် ဂွန် ဒူအီ တီ, အာဆေ အန် မုး.း”
35 ဇဝ် ယေဆူ ဝီ တဝ်း, “အုဝ် ပီ ဘ့လာင်. အုဝ် ဒီ ကွယ် ရိုမ် ဒူပ် ဘေ အာဒါ အူ ကာစန်. ခုဝ်, တဲး ဘေ ဒူပ် န့တေန့် ဇဝ်ဖြာ ဒေါ ဆီ မိုဝ်း ဘ့လာင်. ဆေ အုဝ် အာဝ် ဟူ ကွယ် ရိုမ် ဒူပ် ဘေ, န့ ဒီ ပီ ဘေ ကွယ် ခဲင် အပ် ဝွင့်. ဒူအီ အီ ဟာဝ် ဒူပ် န့တေန့် ဒေါ အပ် ဝွင့်, အန် တူ နပ် ဒူင် မှဝ် အန် ဒီ ဟာဝ်.
36 တဲး ဘေ ညှိုမ် ဘိုင် ဘ့လာင် တီ ဒေါ ဆီ မိုဝ်း ဘ့လာင်. ပါယ် တီ ဘေ ဒီ ဘော ဘဲန် ဒူအီ အီ ဒူပ် နာ ဘ့လာင် ဆေဆေ.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, အန် ဝီ ဟာဝ် ပေါ အူ ပ့လုဝ့်, တူ ဝီ တဲး အီ ဟဝ် ယိုဝ် အန်.
37 ဇဝ် ယေဆူ ဟဲ့ ဟွတ့် ဘူင် နာ မွှိုမ် အာမ် ကာဆဝ်, တဲး ဂေ ဒူအီ ကိူန် ယိုဝ်. ဂေ ယီ တူ ညှိုမ် အန်.
38 န့ ပီ ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ. အန် ဟဲ့ ဒွိုမ် ဒဲမ် တဝ်း, “မဲ ဇဝ်, အာဝ် မိုဝ်း အာဆေ အီ ညှိုမ် ဂြုဝ်း ပီ ကာလာင် ယေ. အာဝ် မိုဝ်း အာဆေ အီ နပ် ဆီချာ လွင် ပွုန် မဲ ဇဝ်ဖြာ.”
39 ခုဝ်, ဂေ တူ ပွိုန် ညှိုမ်. န့ ပီ ပီ ဒဲမ် အုန် အာအီဆာယ ပေါ အူ ပ့လုဝ့်. အန် တဝ်း,
40 “အန် ဇဝ် ဟဲ့ ဘူင် တဲး န့ ပီ ငါယ် ဂေ ဟဲ့ အပ်, တဲး နဝ်း ဂေ ဝီ ဒိူဝ် ဒန်. ပါယ် တီ န့ တူ လိုဝ်း မာဆေ ဒီ ငါယ် ဂေ. န့ မိူဝ် တူ မိုဝ်း မာဆေ အီ လိုပ် ခဲင် နဝ်း ဂေ. န့ တူ တဲး ဂေ ဘျွင် နဝ်း. ဆေ ဂေ ယီ ဘျွင် နဝ်း, အုဝ် ဒီ ဘော တဲး အီ ဆဝ် ခဲင် နဝ်း ဂေ ဝီ ကဲန်.”
41 ဒေါ ကာလာင် အာအီဆာယ ဂြုဝ်း တီ, အန် ဟဲ့ ယိုဝ် အာဖုင် ဒင်ခုဝ် ဇဝ် ယေဆူ. ခုဝ်, အန် ဝီ ကာလာင် ဂြုဝ်း တီ လွင် ဇဝ် ယေဆူ.
42 ဒေါ ဝီ ကာလာင် ဇဝ် ယေဆူ ဂြုဝ်း တီ ဒီ ဒူအီ, န့ မိုဝ်း ဘော ဂေ ဒါ တာင် ယူဒါ, ဂေ ကိူန်, ဂေ ဝီ ညှိုမ် အန်. ဂေ ယီ ယုဝ် ဒူအီ ဖိုင် ဖာရီဆဲ. ခုဝ်, ဂေ တူ ယ ကာလာင် ဒီ အီ ဟဝ် လွင် ညှိုမ် ဂေ. ဂေ ယုဝ် ဂေ ဒူအီ ခဲင် ဖိုင် ဖာရီဆဲ တူ တဲး ဂေ ဝီ လိုပ် ခဲင် ဇူင် ဂေ.
43 ဂေ ယုဝ် ပါယ် တီ ခုဝ်, ဂေ ဆီ တဲး ဒူအီ အိူပ် ဂေ လွှိုမ် ဂေ ဆီ တဲး ဇဝ်ဖြာ အိူပ် ဂေ.
44 ဇဝ် ယေဆူ ယီ ကာလာင် ဂြုဝ်း တာင် တဝ်း, “ဆေ ဒူအီ အူ ဝီ ညှိုမ် အုဝ်, အာဝ် မုး အန် ညှိုမ် မီ အုဝ်. အန် ညှိုမ် ဘော အန် ဇဝ် အီ တိုယ် အုဝ် တး ဒီ နီ.
45 ဆေ ဒူအီ တီ ယိုဝ် အုဝ်, န့ ပီ, အန် ယိုဝ် ဘော အန် ဇဝ် အီ တိုယ် အုဝ် တး ဒီ နီ.
46 အုဝ် ဟဲ့ တး ဒဲင် ကာဒါယ် နီ, တဲး အုဝ် ဘဲန် ပီ ဘ့လာင်, ကွဲ့ တဲး ဂေ အီ ညှိုမ် အုဝ် ကွယ် ခဲင် အပ် ဝွင့်.
47 ဆေ န့ မိုဝ်း ဒူအီ အီ ထူမ် ဂြုဝ်း အုဝ်, ယီ တူ ဒူပ် အုဝ်, အုဝ် တူ ဒမ် မှာပ် ဒီ အန်. ခုဝ်, အုဝ် တူ တး ဒီ နီ, တဲး အုဝ် ဒမ် မှာပ် ဒီ အီ. အုဝ် ဟဲ့ တး တဲး အုဝ် ချွတ် ဂေ.
48 ဆေ ဒူအီ ဝဲန် ဂြုဝ်း အုဝ်, န့ မိုဝ်း ပေါ အူ မျုဝ်, အီ ဒီ ဒမ် မှာပ် ဒီ အန်. ဟီ ဇမ် ဆီငဲ ကာဒဲ့, န့ ပီ ဂြုဝ်း ပီ ဒွိုမ် ကာလာင် အုဝ် ဒွန် ဒုဝ် ဒီ ဝီ ဖျာက် အန်, တဝ်း အန် မိုဝ်း မှာပ် ကူပ် တူ ညှိုမ် အန် ဂြုဝ်း အုဝ်.
49 ခုဝ်, အာဝ် မုး အုဝ် ကာလာင် ဂြုဝ်း အီ လေး ခဲင် အာငျာန် အုဝ်. န့ မုး ဂုန့် အုဝ်, အီ ဟဲ့ တိုယ် အုဝ် တး ဒီ နီ, အန် ဟဲ့ စ်ု အုဝ် ကာလာင်.
50 အုဝ် မိူဝ် နပ် ဆီချာ, ပီ စ်ု ဇဝ်ဖြာ အီ ဘူင်, န့ တဲး ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ. ခုဝ်, ဂြုဝ်း အုဝ် မုး ခဲ့ ပီ စ်ု ဂုန့် အုဝ်, တဲး အုဝ် ကာလာင် ဒီ ဘေ.”

JHN 13
1 န့ ယီ ဇမ် အာခြာဝ် အာတ့် ဘူင် ဂေ ဘ့လွယ် လှုဝ်း ဂေ ဒူအီ ယူဒါ ဒေါ ကာလုဝ်း ဇဝ်ဖြာ ကာင် ဂေ. ဒေါ အန် တီ ဇဝ် ယေဆူ ဟဲ့ နပ်, အာခြာဝ် ဒီ လုဝ် လေး အန် တ ဒဲင် ကာဒါယ် နီ ဟဲ့ တး. အန် ဒီ ဝီ ဟုဝ့် ကွယ် ရိုမ် ဒူပ် ဂုန့် အန်. အန် မိူဝ် ဟဲ့ ရွက့် ဆေဆေ ဒူအီ အီ ကွယ် ဒဲင် ကာဒါယ်, အီ ဒူပ် အန်. အန် မိူဝ် ခမ် ယမ် ဒီ ရွက့် ဂေ.
2 ဘော ဇဝ် ယေဆူ ဘော ဒီဘဲ အန်, ဂေ ယီ ကွယ် ရိုမ် ဟူမ် ဘူမ် မှိုဝ် ဂေ. ဘော ဘုဝ် ကာနမ် အီ စိူဝ် ဆာတာန်, အန် ဟဲ့ ဟွတ့် ဟပ် နာ တူ မွှိုမ် ခဲင် နဝ်း အာယူဒတ် အီ မုး ဂွန် အာဆီမူန် တွိုန်, အီ စိူဝ် ဘော အာဆာခါရီအူတ်. အန် ဟဲ့ ဟပ် တဲး အာယူဒတ် နပ်, ပီ ဒီ ပါယ် ဒီ အာပ် ဇဝ် ယေဆူ ဒီ ရန်ဆူ အန်.
3 ဒေါ အန် တီ ဇဝ် ယေဆူ ဟဲ့ နပ် ဆီချာ, န့ မုး ဂုန့် အန် ဟဲ့ ဒွါ ပွုန် ဒီ အန်, တဲး အန် ပွိုန် ဒီ အိုပ် တူတ့် ဒွန် မျုဝ်. ဇဝ် ယေဆူ ဘော နပ်, အန် ဟဲ့ ဒွိုမ် လေး ဒူင် ကွယ် ဇဝ်ဖြာ. ဟဲ့ ဟွတ့်, ဒေါ တီ နီ, အန် ဒီ ဝီ ဝေန့် ဒူင် ကွယ် အန်.
4 ခုဝ်, အန် ဝီ ယိတ့် ဒူင် ကွယ် ဟူမ် ရိုမ် ဂေ, ဝီ ဘုတ့် ဆီတုဝ် အန်, ဝီ ဒိုဝ်း ကာမဲ့ ဝီ ပက် ဒီ ညွယ် အန်.
5 ဟဲ့ ဟွတ့်, အန် ဝီ ဒိုဝ်း မ့ပါန်, လှုဝ် အိုမ် နာ ခဲင်, ဝီ စုး ဒီ ဘာယ် ပ့လဝ် ဒီဘဲ အန်. အန် ဝီ ဒိုဝ်း ကာမဲ့ တွိုန်, ဝီ ခုတ် ပ့လဝ် ဂေ.
6 ဒေါ ဇမ် အန် ဒီ အာပေတာရူ, အာပေတာရူ ဝီ တဝ်း ဒီ ဇဝ် ယေဆူ, “မဲ ဇဝ်, မဲ ဆီ ဘာယ် ပ့လဝ် အုဝ်.း”
7 ဇဝ် ယေဆူ ဝီ တဝ်း, “ဒေါ တီ နီ, မဲ ညှမ် နပ် လွင် ဒါင် ပီ ဘူင် အုဝ် နီ. ဝါယ် နီ, န့ ယီ ဒီ ကာလှုး ဒီ နဝ်း မဲ.”
8 အာပေတာရူ ဝီ တဝ်း, “အာဝ် ပွိုန်. မဲ တူ ပွိုန် ဘာယ် ပ့လဝ် အုဝ် ဒေါ မှဝ်.” ဇဝ် ယေဆူ ဝီ တဝ်း, “ဆေ အုဝ် တူ ပွိုန် ဘာယ် ပ့လဝ် မဲ, မဲ တူ ပွိုန် ကွယ် ရိုမ် ဒူပ် အုဝ်.”
9 အာပေတာရူ ပီ ဝီ တဝ်း, “ဆေ န့ ပါယ် တီ, မဲ ဇဝ်, ကွဲ့ တဲး မဲ ဘာယ် မီ ပ့လဝ် အုဝ်. တဲး မဲ ဘာယ် ဘော ဒဲ ဘော ဂိန့် အုဝ်.”
10 ဇဝ် ယေဆူ ဝီ တဝ်း, “ဆေ ဒူအီ အူ ဝီ ဟဲ့ ဟွတ့် တာ အိုမ်, အန် လုဝ် ဝီ ဘာယ် မီ ပ့လဝ် အန်. ဒုဝ် အန် ဟဲ့ ဟွတ့် လုယ်. ဘော ဘေ ဟဲ့ လုယ်. န့ ယီ တူ မုး ဘေ ဒွန် အီ အီ ဟဲ့ လုယ် ပါယ် တီ.”
11 ဇဝ် ယေဆူ ဟဲ့ ဟွတ့် ကာလာင် လွင် တူ မုး ဒွန် အီ အီ ဟဲ့ လုယ်, ကူပ် နပ် အန် အာဆေ ဒီ အာပ် အန် ဒီ ရန်ဆူ အန်.
12 ဇဝ် ယေဆူ ဟဲ့ ဟွတ့် ဘာယ် ပ့လဝ် ဂေ ဒီဘဲ အန်, အန် ဝီ စှိုပ် ဆီတုဝ် အန်, ဝီ ဟာဝ် ဒူင် ဒွိုမ် ကွယ် အန်. ပန် တီ အန် ဝီ ဒီမွှတ် ဂေ, အန် တဝ်း, “ဘေ နပ်, မှဝ် န့ ပါယ် ပီ ဘူင် အုဝ် ဇိုဝ် တီ.း
13 ဘေ နပ် ဒီ ဒဲ့ အုဝ် တဝ်း, ‘ဆာရာ.’ အာတီ ဟဲ့ မှာန် ဟဲ့ မုး. အုဝ် ဟဲ့ မုး ဒါ ဆာရာ ဘေ.
14 ဒေါ တီ နီ, ဘေ ယီ ဟဲ့ ယိုဝ်, အုဝ် ဟဲ့ မုး ဒါ ကာညာ ဘေ ဘော ဒါ ဆာရာ ဘေ, အုဝ် ယီ ဟဲ့ ဘာယ် ပ့လဝ် ဘေ. ခုဝ်, တဲး ဘော ဘေ လာယ် ဘာယ် ပ့လဝ် ဘေ.
15 အုဝ် ဟဲ့ ဘူင် ဘျ ဒီ ဘေ, တဲး ဘေ ဝီ ဘူင် ပဲ့ ဟဲ့ ဘူင် အုဝ် ဒီ ဘေ.
16 အုဝ် တဝ်း အာခ်ု ဒီ ဘေ. ဆေ န့ မုး မှာယ် အီ, အန် တူ တာင် လွှိုမ် ဒါ ကာညာ အန်. ဆေ န့ ဘော မုး အာမူ အာမာတ် အီ ကာလာင် ဂြုဝ်း ဒါ ကာညာ အီ တိုယ် အန်, ဘော အန် တူ တာင် လွှိုမ် ဒါ အီ စ်ု အန်.
17 ခုဝ်, ဒေါ တီ နီ, ဘေ ဟဲ့ ဟွတ့် နပ် လွင် အန် တီ. ဆေ ဘေ ဘော ဘူင် ခဲ့ ပီ နပ် ဘေ, ဇဝ်ဖြာ ဒီ မွင့်ကာရာ တဲး ဒီ ဘေ.”
18 ဝါယ် အန် တီ ဇဝ် ယေဆူ ဝီ တဝ်း, “ပီ ဒီ ကာလာင် အုဝ် ဒေါ တီ နီ, အာဝ် ဘာ့ ဘေ ဒွန် အီ. အုဝ် နပ် ဒွန် အီ ဝီ ပီ ရဝ်း အုဝ်. န့ ယီ လုဝ် ဘဲန် ပီ ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. န့ တဝ်း, ‘ဒူအီ အူ ဝီ, အီ ဟူမ် ရိုမ် ဒူပ် အုဝ်, အန် ဟဲ့ ဝီ ဘဲန် ရန်ဆူ အုဝ်.’ ဂြုဝ်း တီ အုဝ် ဝီ ကာလာင် ဒီ ဘေ ဒေါ တီ နီ.
19 အုဝ် ကာလာင် လွင် အန် တီ ဒီ ဘေ အာတ့် ဘဲန် အန်. ဆေ န့ ဟီ ဘဲန် ပီ တဝ်း အုဝ်, ဘေ ဒီ ဘော နပ် ဘော ညှိုမ်, န့ မုး အုဝ်, အီ ဒီ ချွတ် ဒူအီ.
20 အုဝ် တဝ်း အာခ်ု ဒီ ဘေ, အာဆေ ရွုး ဒူအီ ပီ တိုယ် အုဝ်, န့ ပီ အန် ရွုး ဘော အုဝ်. အာဆေ ယီ ရွုး အုဝ်, အန် ရွုး ဘော အန် ဇဝ် အီ ဟဲ့ တိုယ် အုဝ်.”
21 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ ဝီ ဘဲန် ဒုက် ဒီ နဝ်း အန်. အန် ဝီ တဝ်း, “အုဝ် တဝ်း အာခ်ု ဒီ ဘေ. န့ မိုဝ်း ဒူအီ အူ ဝီ ကာတဲ ဘေ, အန် ဒီ အာပ် အုဝ် ဒီ ရန်ဆူ အုဝ်.”
22 ပန် တီ ဂေ ဒီဘဲ အန် ဝီ လာယ် ယွတ်. ဂေ တူ နပ် အာဆေ န့ မုး, ဝီ ပီ ကာလာင် အန်.
23 န့ ယီ မုး ဒီဘဲ ဇဝ် ယေဆူ အူ ဝီ, ဝီ ပီ ရွက့် ဇဝ် ယေဆူ. အန် ကွယ် ချြီ့ ဇဝ် ယေဆူ.
24 အာဆီမူန်, အီ စိူဝ် ဘော အာပေတာရူ, အန် ဝီ ဆီကူ ဝီ ကွယ် ချြီ့ ဇဝ် ယေဆူ ဝီ တဝ်း ဒီ အန်, “တဲး မဲ ဒီမွှတ် ဒါ ဆာရာ, အန် တဝ်း လွင် အာဆေ ပါယ် တီ.”
25 ဒီဘဲ အီ တွိုန် ဝီ နေ ဒီ ဇဝ် ယေဆူ, ဝီ ဒီမွှတ် အန် တဝ်း, “ဆာရာ, အာဆေ အန် မုး.း”
26 ဇဝ် ယေဆူ ဝီ ဝျီ့ ဂြုဝ်း တီ တဝ်း, “န့ မုး ဝီ ပီ ဒီ ဒွါ အုဝ် ခါမုန် နီ. အုဝ် ဟီ စိုပ် ခဲင် ဆီလာတ့်, အုဝ် ဒီ ဒွါ ဒီ အန်.” ပန် တီ အန် ဝီ ဒိုဝ်း ခါမုန်, ဝီ စိုပ် ခဲင် ဆီလာတ့်, ဝီ ဒွါ ဒီ အာယူဒတ် တွိုန်, အီ မုး ဂွန် အာဆီမူန်, အီ စိူဝ် ဘော အာဆာခါရီအူတ်.
27 အူ ဆိန့် ဒေါ ဒိုဝ်း အာယူဒတ် ခါမုန် တီ, ဘုဝ် ကာနမ် ဝီ လိုပ် ခဲင် ဒုဝ် ဘူင့် အန် အူ ဇေန့်. ခုဝ်, ဇဝ် ယေဆူ ဝီ တဝ်း ဒီ အန်, “ပီ ဒီ ဘူင် မဲ, တဲး မဲ ဘူင် နင်ဂန်.”
28 ဂေ အီ ကွယ် ရိုမ် ဟူမ် ရိုမ်, အာဝ် မိုဝ်း အာဆေ နပ် မှဝ် န့ ပါယ် ပီ တဝ်း ဇဝ် ယေဆူ ဂြုဝ်း တီ ဒီ အာယူဒတ်.
29 မင် အီ ယီ ထာင်, ဇဝ် ယေဆူ ဟဲ့ စ်ု အန် စိုဝ်း ပီ ဒီ လုဝ် ဂေ ဒေါ ဘ့လွယ် တီ ကူပ် မုး အန် ဒါ အီ ဂူင့် ရွိုန် ဂေ. မင် အီ ဘော ထာင်, ဇဝ် ယေဆူ စ်ု အန် ဒွါ ဒီ ဒူအီ ဂိန်.
30 အာယူဒတ် ဟဲ့ ဟွတ့် ဒိုဝ်း ခါမုန် တီ, အန် ဝီ လေး ဒူင် ကွယ် ဂေ. ဒေါ အန် တီ ယီ အပ် ဝွင့်.
31 အာယူဒတ် ဟဲ့ ဟွတ့် လေး ဒူင် ကွယ် ဂေ, ဇဝ် ယေဆူ ဝီ တဝ်း, “ဒေါ တီ နီ, အာဖုင် ဒင်ခုဝ် အုဝ်, အီ ဟဲ့ ဘဲန် ဂွန် ဒူအီ, န့ ဒီ လိုဝ်း ဆီချာ, တဲး အီ ယိုဝ်. ပီ ဒီ ခမ် အုဝ် ဒေါ တီ နီ ဒီ တဲး ဘော အာဖုင် ဒင်ခုဝ် ဇဝ်ဖြာ လိုဝ်း ဆီချာ ဒီ ဒူအီ ဒွန် အီ.
32 ကူပ် ဘူင် ဂွန် ဇဝ်ဖြာ တဲး အာဖုင် ဒင်ခုဝ် ဇဝ်ဖြာ လိုဝ်း ဆီချာ, ဘော ဇဝ်ဖြာ ဒီ ဝီ ဘူင် တဲး ဘော ဂွန် အန် မိုဝ်း အာဖုင် ဒင်ခုဝ် ဇဝ်ဖြာ. ဇဝ်ဖြာ ဒီ ဘော ဘူင် ပါယ် တီ အူ ဇေန့်.
33 ဘေ ဒူအီ ပီ ရွက့် အုဝ်, အုဝ် ဒီ ကွယ် ရိုမ် ဒူပ် ဘေ ခေါ အီ စဲက်. ဘေ ဒီ ဘော ဝီ ဟြေတ့် အုဝ်. ပီ ဒွိုမ် ကာလာင် အုဝ် ဒီ ဂေ ဒူအီ ယူဒါ, အုဝ် ဒီ ဝီ ကာလာင် ဒီ ဘေ ဒေါ တီ နီ, ဘေ တူ ပွိုန် ဒူပ် ဟာဝ် ဒူင် ဒီ ဟာဝ် အုဝ် ဒေါ တီ နီ.
34 အုဝ် ယီ ဒွါ ဒါရာ ကာမာယ် ဒီ ဘေ. ဘေ လုဝ် လာယ် ရွက့်. အုဝ် ဟဲ့ ရွက့် ဘေ. ပါယ် တီ ဘော ဘေ လုဝ် လာယ် ရွက့်.
35 ဆေ ဘေ လာယ် ရွက့်, န့ ဒီ တဲး အီ ဟဝ် ဒွန် အီ နပ် လွင် မုး ဘေ ဒီဘဲ အုဝ်.”
36 ပန် တီ အာဆီမူန်, အီ စိူဝ် ဘော အာပေတာရူ, အန် ဝီ ဒီမွှတ် ဇဝ် ယေဆူ တဝ်း, “မဲ ဇဝ်, မဲ ဒီ ဟာဝ် နာ မှဝ်.း” ဇဝ် ယေဆူ ဝီ တဝ်း, “ဒူင် ဒီ ဟာဝ် အုဝ်, မဲ တူ ပွိုန် ဒူပ် ဒေါ တီ နီ. ဝါယ် နီ, မဲ ဒီ ဝီ ဒူပ်.”
37 အာပေတာရူ ဝီ တဝ်း, “မဲ ဇဝ်, မှဝ် န့ ပါယ် ပီ တူ ပွိုန် အုဝ် ဒူပ် မဲ ဒေါ တီ နီ.း အုဝ် ဒီ ခမ် ဒီ ယမ် ကာဒါင် မဲ.”
38 ဇဝ် ယေဆူ ဝီ တဝ်း, “မဲ တူ ဇေန့်ဇာ ဆီချာ လွင် ပီ တဝ်း မဲ, မဲ ဒီ ခမ် ဒီ ယမ် ကာဒါင် အုဝ်. အုဝ် တဝ်း အာခ်ု ဒီ မဲ. အာတ့် ကာတွုန် အျီန်, မဲ ဒီ ကာလာင် အူယ် ဇေန့် တဝ်း, မဲ တူ နပ် အုဝ်.”

JHN 14
1 ဝါယ် အန် တီ ဇဝ် ယေဆူ ဝီ တဝ်း ဒီ ဒီဘဲ အန်, “ကွဲ့ တဲး န့ ဘဲန် ဒုက် ဒီ နဝ်း ဘေ, တဲး ဘေ ညှိုမ် ဇဝ်ဖြာ, ဘော ညှိုမ် အုဝ်.
2 ခဲင် ကာင် ဂုန့် အုဝ်, န့ မိုဝ်း ဟူင် ဒူင် ဒီ ကွယ် ကိူန်. ဆေ န့ တူ မုး ပါယ် တီ, အုဝ် ဒီ ဘော ကာလာင် ဒီ ဘေ. အုဝ် ဒီ ဟုဝ့် ဒူင် ကွယ် ဂုန့် အုဝ်, တဲး အုဝ် ရဲန် ဒူင် ဒီ ကွယ် အာဒါ ဘေ.
3 အုဝ် ဟီ ဟွတ့် ရဲန် ဒူင် တီ, အုဝ် ဒီ ဝီ တး ဒဲ့ ဘော ဘေ တး ဒူပ် အုဝ်, တဲး ဘေ ကွယ် ရိုမ် ဒူပ် အုဝ် ဒူင် ကွယ် အုဝ်.
4 ဘေ ဘော နပ် န့တေန့်, အီ ဒီ တဲး ဘေ ဇမ် ဒူင် ဝဝ့် အုဝ်.”
5 အာထုဝ်မာတ် ဝီ တဝ်း ဒီ ဇဝ် ယေဆူ, “ဆာရာ, ယေ တူ နပ် ဒူင် ဒီ ဝဝ့် မဲ. မှဝ် ယေ ဒီ ပါယ် ဒီ နပ် န့တေန့် အီ ဒီ ဇမ် ဒူင် ကွယ် မဲ တီ.း”
6 ဇဝ် ယေဆူ ဝီ တဝ်း, “န့ မုး အုဝ်. အုဝ် ပီ န့တေန့် တီ. အုဝ် တဲး ဘေ နပ် နာ မှာန်, ပီ လုဝ် ဒူပ် ဘေ. အုဝ် ဘော နပ် ဒီ ဒွါ အာဆာက် ကာမာယ် ဒီ ဘေ. ဆေ ဒူအီ တူ ညှိုမ် ဘိုင် အုဝ်, အာဝ် မိုဝ်း အာဆေ အီ ပွိုန် ဇမ် ဒူင် ကွယ် ဂုန့် အုဝ်.
7 ဆေ ဘေ နပ် ဆီချာ အုဝ်, ဘေ ဒီ နပ် ဘော ဂုန့် အုဝ်. အူ ဆိန့် ဒေါ တီ နီ ဘေ ဘော နပ် အန်. န့ ပီ ဘေ ဟဲ့ ယိုဝ် အန် ကူပ် ဟဲ့ ယိုဝ် ဘေ ဒီ အုဝ်.”
8 ပန် တီ အာဖီလိပ် တဝ်း, “ဆာရာ, တဲး မဲ ဘျ ဂုန့် မဲ ဒီ ယေ. ခဲ့ တီ ယေ မှာန့်.”
9 ဇဝ် ယေဆူ ဝီ တဝ်း, “မဲ အာဖီလိပ်, န့ ဟဲ့ လှေန့် အုဝ် ဟဲ့ ကွယ် ရိုမ် ဒူပ် ဘေ. မှဝ် န့ ပါယ် ပီ ညှမ် နပ် ဘေ ဒီ အုဝ်.း အာဆေ ဟဲ့ ယိုဝ် အုဝ်, အန် ဟဲ့ ယိုဝ် ဘော ဂုန့် အုဝ်. မှဝ် န့ ပါယ် ပီ ဆီ တဝ်း မဲ, ‘တဲး မဲ ဘျ ဂုန့် မဲ ဒီ ယေ’.း
10 န့ ပီ မဲ တူ ညှိုမ် ယာယ် ဂုန့် အုဝ် ကွယ် ကာဒူပ်, အာဝ် ပွိုန် ကာယဝ်း. ဂြုဝ်း ပီ ကာလာင် အုဝ် အာဝ် မုး မီ ဂြုဝ်း အုဝ်. န့ မုး ဂုန့် အုဝ်, အီ ကွယ် ရိုမ် ဒူပ် အုဝ်, အန် တဲး အုဝ် ဘူင် ခဲ့ ပီ လုဝ် အန်.
11 ဆေ အုဝ် တဝ်း, ဘော အုဝ် ဘော ဂုန့် အုဝ်, ယာယ် ကွယ် ကာဒူပ်, အာဝ် ပွိုန် ကာယဝ်း, တဲး မဲ ညှိုမ် ဂြုဝ်း အုဝ်. ဆေ မဲ တူ ညှိုမ် ဂြုဝ်း အုဝ် တီ, တဲး မဲ ညှိုမ် ပဲ့ ဟဲ့ ဘူင် အုဝ် နာ မွှိုမ် အာမ် ကာဆဝ်, အီ ဘျ ပွုန် ဇဝ်ဖြာ ခဲင် ဒုဝ် အုဝ်.
12 အုဝ် တဝ်း အာခ်ု ဒီ ဘေ. အာဆေ ညှိုမ် အုဝ်, အန် ဒီ ဘော ပွိုန် ဒီ ဘူင် ခဲ့ ပီ ဘူင် အုဝ်. အာဝ် ဝန် ခဲ့ တီ. အာဆေ ညှိုမ် အုဝ်, အန် ဒီ ဘူင် ဘဲန် မျုဝ် ဘဲန် မျုဝ် အီ မွှိုမ် အာမ် လွှိုမ် ပဲ့ ဟဲ့ ဘူင် အုဝ် ကူပ် ဟုဝ့် အုဝ် ဒူင် ကွယ် ဂုန့် အုဝ်.
13 ပီ မှာန့် ဘေ ဒီ ဇဝ်ဖြာ ဒွန် မျုဝ် အုဝ် ဒီ ဘူင် ဒွါ ဒီ ဘေ ကူပ် ညှိုမ် ဘေ ဒီ အုဝ်. ပါယ် တီ, န့ မုး ဂွန် ဇဝ်ဖြာ အီ တဲး န့ လိုဝ်း အာဖုင် ဒင်ခုဝ် ဇဝ်ဖြာ.
14 ကူပ် ညှိုမ် ဘေ ဒီ အုဝ် ဘေ ပွိုန် မှာန့် ဒီ ဇဝ်ဖြာ ခဲ့ ပီ ဆီ မှာန့် ဘေ. အုဝ် ဒီ ဘော ဘူင် ဒွါ ပီ မှာန့် ဘေ.”
15 ဇဝ် ယေဆူ ဝီ တဝ်း, “ဆေ ဘေ ရွက့် အုဝ်, ဘေ ဒီ ဘော ထူမ် ဘူင် ဒူပ် ပီ စ်ု အုဝ် ဘေ ဘူင်.
16 အုဝ် ဒီ ဘော မှာန့် ဒီ ဇဝ်ဖြာ. ဟဲ့ ဟွတ့် အန် ဒီ ဝီ ဒွါ ဒီ ဘေ အီ ဒီ စွယ် ဘေ ပေါ အူ ဝီ. အန် ဒီ ကွယ် ရိုမ် ဒူပ် ဘေ ဆေဆေ.
17 န့ မုး နဝ်း ဖွိုမ် ဇဝ်ဖြာ အီ တဲး ဘေ နပ် နာ မှာန်. ဂေ ဒူအီ အီ ကွယ် ဒဲင် ကာဒါယ် တူ နပ် ဇဝ်ဖြာ, ဂေ တူ ပွိုန် တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း ဂေ. ခုဝ်, ဂေ တူ ပွိုန် ယိုဝ် အန်. ဂေ မိူဝ် တူ နပ် အန်. ဘေ ယီ နပ် အန် ကူပ် ကွယ် ရိုမ် အန် ဒူပ် ဘေ ဒေါ တီ နီ. ဟဲ့ ဟွတ့်, အန် ဒီ လိုပ် ခဲင် နဝ်း ဘေ.
18 အုဝ် တူ ဝဲန် ဘေ, တူ တဲး ဘေ ပီ ဂွန် ဆီပြး. အုဝ် ဒီ ဝီ တး ဒူင် ကွယ် ဘေ.
19 အာဝ် လှေန့် ဂေ ဒူအီ ဒဲင် ကာဒါယ် အာဝ် ဟူ ပွိုန် ယိုဝ် အုဝ်. ဘေ ယီ ဒီ ဝီ ယိုဝ် အုဝ်. ကူပ် ဒီ ဝီ အိမ် အုဝ်, ဘော ဘေ ဒီ မိုဝ်း အာဆာက် ပီ ဒွါ အုဝ် ဒီ ဘေ.
20 ဒေါ အန် တီ ဘေ ဒီ ဘော နပ် ဆီချာ လွင် ယာယ် ဂုန့် အုဝ် ကွယ် ကာဒူပ်, အာဝ် ပွိုန် ကာယဝ်း. န့ ဘော ပီ ဘေ ကွယ် ခဲင် နဝ်း အုဝ်, ဘော အုဝ် ကွယ် ခဲင် နဝ်း ဘေ.
21 အာဆေ နပ် ပီ စ်ု အုဝ်, အာဆေ ဘော ဘူင် ပီ စ်ု အုဝ် တီ, န့ မုး ဒူအီ ဝီ တီ, အန် ရွက့် အုဝ်. ဆေ ဒူအီ အူ ဝီ ယီ ရွက့် အုဝ်, ဘော ဂုန့် အုဝ် ဒီ ရွက့် အန်. ဘော အုဝ် ဒီ ရွက့် ဒူအီ ဝီ တီ. အုဝ် ဒီ ဘော တဲး အန် နပ် ဆီချာ အုဝ်.”
22 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ ဝီ မုး အာယူဒတ် ပေါ အူ ဝီ. (အာဝ် မုး အာယူဒတ် အီ စိူဝ် ဘော အာဆာခါရီအူတ်). အန် တဝ်း, “ဆာရာ, မှဝ် န့ ပါယ် ပီ တဝ်း မဲ ဒီ တဲး ယေ နပ် ဆီချာ မဲ. မှဝ် န့ ပါယ် ပီ တူ တဲး မဲ ဒွန် အီ နပ် ဆီချာ လွင် မဲ.း”
23 ဇဝ် ယေဆူ ဝီ ဝျီ့ ဂြုဝ်း တီ. အန် တဝ်း, “အာဆေ ရွက့် အုဝ်, အန် ဒီ ထူမ် ဒူပ် ပီ မာနုဝ် အုဝ်, ဘော ဇဝ်ဖြာ ဒီ ရွက့် အန်. ပန် တီ ယေ ဒီ တး ကွယ် ရိုမ် ဒူပ် အန် ဆေဆေ.
24 အာဆေ ယီ တူ ရွက့် အုဝ်, အန် တူ ထူမ်, တူ ဒူပ် ပီ မာနုဝ် အုဝ်. ခုဝ်, ဂြုဝ်း ပီ ကာလာင် အုဝ် ဒေါ တီ နီ, န့ တူ မုး ဂြုဝ်း အုဝ်. န့ မုး ဂြုဝ်း ဂုန့် အုဝ် အီ ဟဲ့ တိုယ် အုဝ် တး ဒူင် ကွယ် ဘေ.
25 အုဝ် ယီ ခဲ ဇိုဝ် တီ ဒွန် မျုဝ် ဒေါ ဆီ ကွယ် ရိုမ် အုဝ် ဒူပ် ဘေ.
26 န့ ယီ မုး အီ ဒီ စွယ် ဘေ တွိုန်, အီ မုး နဝ်း ဖွိုမ် ဇဝ်ဖြာ ပီ တိုယ် ဇဝ်ဖြာ ဒီ ဘေ, တဲး အန် ကာဒါင် အုဝ်, အန် ဒီ မာနုဝ် ဘေ, တဲး ဘေ နပ် တူတ့် ဒွန် မျုဝ်, တဲး ဘေ ဝီ လှုဝ်း ဒွန် မျုဝ် ပဲ့ ဟဲ့ ဒွိုမ် ကာလာင် အုဝ် ဒီ ဘေ.
27 အုဝ် တဲး ဘေ မိုဝ်း နဝ်း ဂျီတ်, တဲး န့ ပီ နဝ်း ဂျီတ် အုဝ်. ပီ ဒွါ အုဝ် တီ, န့ တူ ပီ ပီ ဒွါ ဂေ ဒူအီ အီ ကွယ် ဒဲင် ကာဒါယ်, ဂေ အီ တူ နပ် ဇဝ်ဖြာ. ခုဝ်, ကွဲ့ တဲး န့ ဘဲန် ဒုက် ဒီ နဝ်း ဘေ, ကွဲ့ တဲး ဘေ ယုဝ်.
28 အုဝ် မိူဝ် ဟဲ့ ဒွိုမ် ကာလာင် ဒီ ဘေ တဝ်း, ‘အုဝ် ဒီ လေး ဒူင် ကွယ် ဘေ. ဟဲ့ ဟွတ့် အုဝ် ပီ ဒီ ဝီ တး ဇမ် ဒူင် ကွယ် ဘေ.’ ဆေ ဘေ ရွက့် အုဝ်, နဝ်း ဘေ ဒီ ဘော ဒါခိုယ် ကူပ် ဟာဝ် ကွယ် ရိုမ် အုဝ် ဒူပ် ဂုန့် အုဝ်. ခုဝ်, ဂုန့် အုဝ် ဟဲ့ တာင် လွှိုမ် အုဝ်.
29 ဘော လွင် အန် တီ အုဝ် ဟဲ့ ကာလာင် ဒီ ဘေ ဒေါ တီ နီ အာတ့် ဘဲန် ပီ တဝ်း အုဝ်. ဆေ န့ ဘဲန် ပီ တဝ်း အုဝ် ဒေါ တီ နီ, ဘေ ဒီ ဘော ညှိုမ် အုဝ်.
30 အာဝ် ဟူ လှေန့်, အုဝ် အာဝ် ဟူ ပွိုန် ကာလာင် ဂြုဝ်း ဒီ ဘေ. န့ ဒီ မိုဝ်း ဒါ ကာညာ အီ အိုပ် ကာဒါယ် နီ, အန် ဟဲ့ ရိန် ဒီ တး. အန် ယီ တူ ပဲ ဒီ အိုပ် အုဝ်.
31 ဂေ ဒူအီ အီ ကွယ် ဒဲင် ကာဒါယ်, ဂေ လုဝ် နပ် လွင် အုဝ် ရွက့် ဂုန့် အုဝ်. ဂေ လုဝ် နပ် ဘော လွင် အုဝ် ထူမ် ဘူင် ဒူပ် ပဲ့ ဟဲ့ စ်ု ဂုန့် အုဝ် ဘူင် ဒွန် မျုဝ်.” ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ. အန် ဝီ တဝ်း, “ဒေါ တီ နီ, တဲး အေ ဟာဝ်, လေး ဒူင် ကွယ် နီ.”

JHN 15
1 ဝါယ် အန် တီ ဇဝ် ယေဆူ ဝီ တဝ်း, “န့ မုး အုဝ်, အုဝ် ပီ ဟေ ဆာဘျိတ်a မှာန် အာခါခ်ု. ဂုန့် အုဝ် ဘော ပီ ဒူအီ ရန့် မာန် ဆာဘျိတ် တီ.
2 အာဆေ ကွယ် ရိုမ် ဒူပ် အုဝ်, အန် ပီ ရာ ဟေ ဆာဘျိတ် တီ. ဆေ န့ ယီ မိုဝ်း ရာ အီ တူ မိုဝ်း ဘ့လေ, ဒူအီ ရန့် မာန် ဆာဘျိတ် တွိုန် ဒီ ဝီ ဒဲပ် ဝဲန် ရာ ဇိုဝ် တီ ဒွန် ရာ. ရာ အီ မိုဝ်း ဘ့လေ, အန် ဘော ခြး တဲး န့ ဆီငါ, တဲး ဘ့လေ အန် ဝီ ဂ့လမ်.
3 န့ ယီ မုး ဘေ, ကူပ် လိုပ် ဂြုဝ်း ပဲ့ ဟဲ့ ကာလာင် အုဝ် ခဲင် နဝ်း ဘေ, န့ ပီ, နဝ်း ဘေ ဟဲ့ လုယ် ဆီငါ.
4 တဲး ဘေ ကွယ် ရိုမ် ဒူပ် အုဝ်. ဘော အုဝ် ဒီ ကွယ် ရိုမ် ဒူပ် ဘေ. န့ ပီ ရာ ဟေ ဆာဘျိတ် တွိုန်. ဆေ ရာ တူ ဒိုက် ဒီ ဒင် အန် အာဝ် ပွိုန် လေး ဘ့လေ အန်. ပါယ် တီ ဘော ဘေ, ဆေ ဘေ တူ ကွယ် ရိုမ် ဒူပ် အုဝ်, အာဝ် မိုဝ်း အာဂျိုဝ် မာဆေ.
5 အုဝ် ပီ ဟေ ဆာဘျိတ် တွိုန်. ဘေ ဘော ပီ ရာ အန်. အာဆေ ကွယ် ရိုမ် ဒူပ် အုဝ်, ဘော အုဝ် ဒီ ကွယ် ရိုမ် ဒူပ် အန်. န့ မုး ဒူအီ ဝီ တီ, အန် ပီ ဟေ အီ မိုဝ်း ဘ့လေ ကိူန်. ခုဝ်, ဆေ ဘေ တူ ကွယ် ရိုမ် ဒူပ် အုဝ်, ဘေ တူ ပွိုန် ဘူင် မာဆေ.
6 ဆေ န့ ယီ မိုဝ်း ဒူအီ အီ တူ ကွယ် ရိုမ် ဒူပ် အုဝ် ဆေဆေ, အန် ကာဒုး ဒီ ကာယဝ်း ဒီ အုဝ် ပီ ရာ တွိုန် ပီ ဒဲပ် ဝဲန် အီ. ရာ တီ ဟီ ဟျီ့, ဂေ ဝီ ကာနူမ် ဒုဝ့် ခဲင် ငဝ်, တဲး န့ ကာဆိုမ် တူတ့်.
7 ဆေ ဘေ ယီ ကွယ် ရိုမ် ဒူပ် အုဝ်, ဆေ ဘေ ဘော လှုဝ်း ဂြုဝ်း အုဝ် ဆေဆေ, တဲး ဘေ မှာန့် ပီ ဆီ မှာန့် ဘေ. အုဝ် ဒီ ဒွါ ဒီ ဘေ.
8 ဆေ ပီ ဘူင် ဘေ ဝီ ဘဲန် အာဂျိုဝ် ဘဲန် မျုဝ် ဘဲန် မျုဝ်, န့ တဲး အာဖုင် ဒင်ခုဝ် ဇဝ်ဖြာ လိုဝ်း ဆီချာ ဒီ အီ, န့ ဘော တဲး ဂေ နပ် လွင် မုး ဘေ ဒီဘဲ အုဝ်.
9 အုဝ် ဟဲ့ ရွက့် ဘေ, တဲး န့ ပီ ဇဝ်ဖြာ ဟဲ့ ရွက့် အုဝ်. ခုဝ်, တဲး ဘေ ကွယ် ရိုမ် ဒူပ် အုဝ် ဆေဆေ, တဲး အုဝ် ရွက့် ဘေ ဆေဆေ.
10 ဆေ ဘေ ဘော ထူမ် ဘူင် ပီ စ်ု အုဝ် ဒီ ဘေ, ဘေ ဒီ ဘော ကွယ် ရိုမ် ဒူပ် အုဝ် ဆေဆေ, တဲး အုဝ် ရွက့် ဘေ ဆေဆေ. ပါယ် တီ ဘော အုဝ် ဟဲ့ ထူမ် ဒူပ် ပီ တဝ်း ဂုန့် အုဝ်, တဲး အန် ရွက့် အုဝ် ဆေဆေ.
11 အုဝ် ဟဲ့ မိုဝ်း နဝ်း ဒါခိုယ်. အုဝ် ဆီ တဲး ဘော ဘေ မိုဝ်း နဝ်း ဒါခိုယ် ပီ ဒွါ အုဝ် ဒီ ဘေ. အုဝ် ဆီ တဲး နဝ်း ဘေ ဒါခိုယ် ဆိူတ်, အာဝ် ဟူ လုဝ် မာဆေ ပေါ န့ ပွါ. ခုဝ်, အုဝ် ဟဲ့ ကာလာင် ဒီ ဘေ ပါယ် တီ ဒွန် မျုဝ်.
12 အုဝ် စ်ု ဘေ ဘူင် အူ မျုဝ် နီ, တဲး ဘေ လာယ် ရွက့်, တဲး န့ ပီ ပီ ရွက့် အုဝ် ဒီ ဘေ.
13 ဆေ ဒူအီ ခမ် ဒီ ယမ် ကာဒါင် ဂိုက် အန်, အန် ရွက့် ကာဆဝ် ဂိုက် အန် တီ. အာဝ် မိုဝ်း အာဆေ အီ နပ် ဒီ ရွက့် ဒဲင် တီ.
14 ဆေ ဘေ ဘူင် ပီ စ်ု အုဝ် ဒီ ဘေ, ဘေ မုး ဂိုက် အုဝ်.
15 အုဝ် အာဝ် ဟူ ဒဲ့ ဘေ မုး မှာယ် အုဝ်. ခုဝ်, ဆေ န့ မုး မှာယ် အီ, အန် တူ နပ် မာဆေ လွင် ပီ ပါယ် ဒါ ကာညာ အန်. အုဝ် ယီ ဒဲ့ ဘေ မုး ဂိုက် အုဝ်. ခုဝ်, အုဝ် ဟဲ့ ဟွတ့် ကာလာင် ဒီ ဘေ ဒွန် မျုဝ် ပီ မာနုဝ် ဂုန့် အုဝ် ဒီ အုဝ်, တဲး ဘော ဘေ နပ် ခဲ့ တီ.
16 အာဝ် မုး ဘေ အီ ရဝ်း အုဝ်. န့ မုး အုဝ်, အုဝ် ဟဲ့ ရဝ်း ဘေ, တဲး ဘေ ဟာဝ် ဘူင် ဘဲန် မျုဝ် ဘဲန် မျုဝ် အီ ဒီ ဘဲန် အာဂျိုဝ် ဒီ အီ ဆေဆေ, ကွဲ့ ဟူ တဲး န့ တူတ့်. ဆေ ဘေ ဘူင် ပါယ် တီ, ဂုန့် အုဝ် ဒီ ဒွါ ဒီ ဘေ ခဲ့ ပီ မှာန့် ဘေ ဒီ အန် ကူပ် ညှိုမ် ဘေ ဒီ အုဝ်.
17 အုဝ် ဝီ စ်ု ဘေ, တဲး ဘေ လာယ် ရွက့်.”
18 ဇဝ် ယေဆူ ဝီ တဝ်း, “ဆေ ဂေ ဒူအီ ဒဲင် ကာဒါယ် အီ တူ ညှိုမ် အုဝ် ဝီ ဇွင့် ဘေ, တဲး ဘေ ဝီ လှုဝ်း လွင် ဂေ ဟဲ့ ဇွင့် အုဝ် ဒီ အာတ့်.
19 ဆေ ဘေ ဘော ကွယ် ခဲင် ဖိုင် ဂေ, ဂေ ဒီ ဘော ရွက့် ဘေ ကူပ် မုး ဘေ အူ မျုဝ်. ဘေ ယီ တူ မုး အာမျုဝ် ဂေ အီ ကွယ် ဒဲင် ကာဒါယ်, အီ တူ ညှိုမ် အုဝ်. အုဝ် ဟဲ့ ရဝ်း ဘေ, တဲး ဘေ လေး တ ဖိုင် ဂေ. ခုဝ် အန် တီ ဂေ ဝီ ဇွင့် ဘေ.
20 တဲး ဘေ လှုဝ်း ဂြုဝ်း ပဲ့ ဟဲ့ ဒွိုမ် ကာလာင် အုဝ် ဒီ ဘေ ခါ အာတ့်. အုဝ် ဟဲ့ ဒွိုမ် တဝ်း, ‘ဆေ န့ မုး မှာယ် အီ, အန် ကွယ် ခြိုမ် ဒါ ကာညာ အန်, အာဝ် တာင် လွှိုမ် ဒါ ကာညာ အန်.’ ဆေ ဂေ ဟဲ့ ဘူင် နာ တူ မွှိုမ် ဒီ အုဝ်, ဂေ ဒီ ဘော ဘူင် နာ တူ မွှိုမ် ဘော ဒီ ဘေ. ဆေ ဂေ ထူမ် ဂြုဝ်း ပီ မာနုဝ် အုဝ်, ဂေ ဒီ ထူမ် ဘော ပီ မာနုဝ် ဘေ.
21 ဂေ ဒီ ဘူင် ဇိုဝ် တီ ဒီ ဘေ ကူပ် ညှိုမ် ဘေ ဒီ အုဝ်, ကူပ် တူ နပ် ဂေ အန် ဇဝ် အီ ဟဲ့ တိုယ် အုဝ်.
22 ဆေ အုဝ် တူ တး ကာလာင် ဒီ ဂေ, ဂေ တူ မိုဝ်း မှာပ်. ကူပ် တး ကာလာင် အုဝ် ဒီ ဂေ, ဂေ မိုဝ်း မှာပ်, အာဝ် ပွိုန် လွတ်.
23 အာဆေ ယီ ဇွင့် အုဝ်, အန် ဇွင့် ဘော ဂုန့် အုဝ်.
24 အုဝ် ဟဲ့ ဘူင် ပီ တူ ဒွိုမ် ဘူင် အီ ဟဝ်. ခုဝ် အန် တီ ဂေ မိုဝ်း မှာပ်. ဒေါ တီ နီ, ဂေ ဟဲ့ ယိုဝ် နာ မွှိုမ် အာမ် ကာဆဝ် ပဲ့ ဟဲ့ ဘူင် အုဝ်, ဂေ ယီ ဆီ ဇွင့် ဘော အုဝ် ဘော ဂုန့် အုဝ်.
25 ပါယ် တီ, န့ မှာန် ပဲ့ ဟဲ့ ဒဲမ် အုန် ခဲင် ဘပ် ဒါရာ ဂေ. န့ တဝ်း, ‘ပဲ့ ဟဲ့ ဇွင့် ဂေ ဒီ အုဝ် အာဝ် မိုဝ်း ဒီခုဝ်.’
26 အုဝ် ယီ ဒီ တိုယ် အီ ဒီ စွယ် တွိုန်, တဲး အန် လေး ဒူင် ကွယ် ဂုန့် အုဝ်, ဝီ လိုပ် ခဲင် နဝ်း ဘေ. န့ မုး နဝ်း ဖွိုမ် ဇဝ်ဖြာ, အီ ဒီ တဲး ဘေ နပ် နာ မှာန်. အန် ဒီ ကာလာင် ဆက်ဆေ လွင် အုဝ်.
27 ဘော ဘေ လုဝ် ကာလာင် ဆက်ဆေ လွင် အုဝ်. ခုဝ်, ဘေ မိူဝ် ဟဲ့ ကွယ် ရိုမ် ဒူပ် အုဝ် အူ ဆိန့် ဒေါ ဂုဝ် ဒေါ စုး အုဝ် ဒီ မာနုဝ် အီ.” ခဲ့ တီ ဇဝ် ယေဆူ ကာလာင် ဒီ ဒီဘဲ အန်.

JHN 16
1 ဇဝ် ယေဆူ ဝီ တဝ်း ဒီ ဒီဘဲ အန်, “ဇိုဝ် တီ ဒွန် မျုဝ် အုဝ် ဟဲ့ ကာလာင် ဒီ ဘေ, ကွဲ့ တဲး ဘေ ကာလိုပ် ဒေါ ကာဒုး ဘေ ဒုက်.
2 ဂေ ဒီ ဆုတ့် လေး ဘေ ခဲင် ဖိုင် ဂေ, တူ တဲး ဘေ ကွယ် ခဲင် ဇူင် ဂေ. န့ ဒီ ဘော တး အာခြာဝ် ဒေါ ထာင် ဂေ, ဂေ ဒီ ဘူင် ပီ အိုင် ဇဝ်ဖြာ, ဆေ ဂေ ငဝ်း ယမ် ဘေ.
3 ဂေ ဒီ ဘူင် ပါယ် တီ ကူပ် တူ ဒွိုမ် နပ် ဂေ ဘော ဇဝ်ဖြာ ဘော အုဝ်.
4 အုဝ် ဟဲ့ ကာလာင် ဒီ ဘေ လွင် အန် တီ, တဲး ဘေ လှုဝ်း ဂြုဝ်း အုဝ်. အုဝ် ဟဲ့ ဒွိုမ် ဒမ် ဆာဒိက် ဒီ ဘေ. ကူပ် ကွယ် ရိုမ် အုဝ် ဒူပ် ဘေ ခါ အာတ့် အုဝ် တူ ဒွိုမ် ကာလာင် လွင် အန် တီ ဒီ ဘေ.”
5 ဇဝ် ယေဆူ ဝီ တဝ်း, “ဒေါ တီ နီ, အုဝ် ဒီ ဝေန့် ဒူင် ကွယ် အန် ဇဝ် အီ ဟဲ့ တိုယ် အုဝ်. ဘေ ယီ တူ ဒီမွှတ် အုဝ်, တဝ်း, ‘မှဝ် မဲ ဒီ ဝဝ့်.း’
6 ကူပ် ကာလာင် အုဝ် ဂြုဝ်း ဇိုဝ် တီ ဒွန် မျုဝ်, န့ တဲး ဘေ ဘဲန် နဝ်း က့လိုဝ်.
7 အုဝ် ယီ တဝ်း အာခ်ု ဒီ ဘေ, ဆေ အုဝ် လေး တ ဒူင် ကွယ် ဘေ, န့ ဒီ ဘဲန် အာဂျိုဝ် ဒီ ဘေ. ဆေ အုဝ် တူ ဟာဝ်, အီ ဒီ စွယ် ဘေ တူ တး. ဆေ အုဝ် ယီ ဟာဝ်, အုဝ် ဒီ တိုယ် အန် တး ဒီ ဘေ.
8 ဆေ အန် တး, အန် ဒီ တဲး ဒူအီ ဒဲင် ကာဒါယ် နပ် ဆီချာ လွင် မှာပ် ဂေ. အန် ဒီ ဘော တဲး ဂေ နပ် လွင် နာ မှာန် နာ မွှိုမ် ဘော လွင် ဇဝ်ဖြာ ဒီ ဒမ် မှာပ် ဒီ အီ.
9 အန် တဲး ဂေ နပ် ဆီချာ လွင် မှာပ် ကူပ် တူ ညှိုမ် ဂေ ဒီ အုဝ်.
10 အန် ဒီ မာနုဝ် လွင် နာ မှာန် နာ မွှိုမ်. ခုဝ်, အုဝ် ဟာဝ် ဒူင် ကွယ် ဂုန့် အုဝ်. ပန် တီ ဘေ အာဝ် ဟူ ပွိုန် ယိုဝ် အုဝ်.
11 အန် ဒီ မာနုဝ် အီ လွင် ဇဝ်ဖြာ ဒမ် မှာပ် ဒီ ဂေ. ခုဝ်, ဇဝ်ဖြာ ဟဲ့ ဟွတ့် ဒမ် မှာပ် ဒီ ဒါ ကာညာ အီ အိုပ် ကာဒါယ် နီ.
12 ဒဲင် တီ, အုဝ် ဆီ မိုဝ်း ကိူန် ပီ ဒီ ကာလာင် ဒီ ဘေ. ဘေ ယီ ညှမ် ပဲ ဒီ ခမ် တူတ့်.
13 န့ ယီ မုး နဝ်း ဖွိုမ် ဇဝ်ဖြာ အီ တဲး ဘေ နပ် နာ မှာန်, ဆေ အန် ဟီ တး, အန် ဒီ ဘျ တူတ့် ဒွန် မျုဝ် ဒီ ဘေ လွင် အီ မှာန် အီ မုး. အန် တူ ကာလာင် ဒီ ဘေ အီ လေး ခဲင် အာငျာန် အန်. အန် ဒီ ဝီ ခဲ ဒီ ဘေ ခဲ့ ယိုဝ် အန် ဂြုဝ်း ဇဝ်ဖြာ. အန် ဒီ ဘော ခဲ ဒီ ဘေ လွင် ပီ ဒီ ပါယ် ဘဲန် မျုဝ် ဘဲန် မျုဝ် အီ ဒီ ဘဲန် နာ အာတ့်.
14 အန် ဒီ ထူမ် ဂြုဝ်း အုဝ်, ပီ ဝီ ကာလာင် ဒီ ဘေ. ပါယ် တီ န့ ဒီ တဲး အာဖုင် ဒင်ခုဝ် အုဝ် လိုဝ်း ဒီ ဘေ.
15 ခဲ့ မိုဝ်း ဂုန့် အုဝ် ကြုဝ်ကြာမ်, န့ မုး တူတ့် ကြုဝ်ကြာမ် အုဝ်. ခုဝ် အန် တီ အုဝ် ဟဲ့ တဝ်း, နဝ်း ဖွိုမ် ဇဝ်ဖြာ တီ, အန် ဒီ ထူမ် ဂြုဝ်း အုဝ်, ပီ ဝီ ကာလာင် ဒီ ဘေ.
16 အာဝ် လှေန့်, ဘေ အာဝ် ဟူ ယိုဝ် အုဝ်. ဟဲ့ ဟွတ့်, ပေါ အူ ကာစန်, ဘေ ဒီ ဝီ ယိုဝ် အုဝ်.”
17 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒီဘဲ အန် ဝီ လာယ် ကာမွုန်, ဝီ တဝ်း, “မှဝ် န့ ပါယ် ပီ တဝ်း အန်, ‘အာဝ် လှေန့် ဘေ အာဝ် ဟူ ယိုဝ် အုဝ်. ဟဲ့ ဟွတ့်, ပေါ အူ ကာစန်, ဘေ ဒီ ဝီ ယိုဝ် အုဝ်’.း မှဝ် န့ ပါယ် ပီ တဝ်း အန်, ‘ခုဝ်, အုဝ် ဟာဝ် ဒူင် ကွယ် ဂုန့် အုဝ်’.း”
18 ဂေ ဝီ တဝ်း, “ယေ တူ နပ် လွင် ဒါင် ဂြုဝ်း အန်, ဒေါ တဝ်း အန်, ‘အာဝ် ဟူ လှေန့်’ လွင် မာဆေ န့ မုး.း”
19 ဇဝ် ယေဆူ ဝီ နပ်, ဂေ ဆီ ဒီမွှတ် အန် လွင် အန် တီ. ခုဝ်, အန် ဝီ တဝ်း ဒီ ဂေ, “မာဆေ ပီ လာယ် ကာလာင် ဘေ.း န့ မုး, ဘေ လာယ် ဒီမွှတ် လွင် ဒါင် ဂြုဝ်း အုဝ် ဒေါ တဝ်း အုဝ်, ‘အာဝ် လှေန့် ဘေ အာဝ် ဟူ ယိုဝ် အုဝ်. ဟဲ့ ဟွတ့်, ပေါ အူ ကာစန် ဘေ ဒီ ဝီ ယိုဝ် အုဝ်’.း
20 အုဝ် တဝ်း အာခ်ု ဒီ ဘေ. ဂေ ဒူအီ ဒဲင် ကာဒါယ်, ဂေ ဒီ ခူယ် ကာဆဝ်. ဒေါ အန် တီ ဘေ ယီ ဒီ ယာမ် ဘော မိုဝ်း နဝ်း က့လိုဝ်. နဝ်း က့လိုဝ် ဘေ တီ, ယီ ဒီ ဝီ ဘဲန် နဝ်း ဒါခိုယ်.
21 န့ ပီ အီဘိုန့် အူ ဝီ, ဆေ ဂွန် အန် ဟီ ဒီ ဂွိုတ်, အန် ဒီ ဘော လုဝ် ခမ် ဆဝ် ကာဆဝ်. ဆေ ဂွန် အန် ဟီ ဟွတ့် ဂွိုတ်, အန် ပိဝ် ဆဝ် အန် ဒွန် မျုဝ် ကူပ် ဒါခိုယ် နဝ်း အန် လွင် ဂွန် ကာမာယ် တီ, အီ ဟဲ့ တး ဂွိုတ် ကွယ် ဒဲင် ကာဒါယ်.
22 န့ ဘော ပါယ် တီ ဒီ နဝ်း ဘေ. ဒေါ တီ နီ နဝ်း ဘေ ဟဲ့ က့လိုဝ်. အုဝ် ဒီ ဝီ တး, တဲး ဘေ ဝီ ယိုဝ် အုဝ်. ဒေါ အန် တီ နဝ်း ဘေ ဒီ ဝီ ဒါခိုယ်. ဟဲ့ ဟွတ့်, န့ တူ ဝီ မိုဝ်း အာဆေ အီ ပဲ ဒီ ဘူင် ကွဲ့ တဲး ဘေ ဒါခိုယ်.
23 ဆေ န့ ဟီ ဇမ် အာခြာဝ် တီ, ဘေ တူ ဝီ ဒီမွှတ် အုဝ် လွင် ဘဲန် မျုဝ် ဘဲန် မျုဝ်. အုဝ် ယီ တဝ်း အာခ်ု ဒီ ဘေ. ဆေ ဘေ မှာန့် ဒီ ဇဝ်ဖြာ, ဂါဝ် ပွုန် အုဝ်, ဂုန့် အုဝ် ဒီ ဒွါ တူတ့် ဒွန် မျုဝ် ပီ မှာန့် ဘေ.
24 ကော ဇမ် အာတိုဝ်, ဘေ တူ ဒွိုမ် မှာန့် မာဆေ ဒီ ဇဝ်ဖြာ ကူပ် ညှိုမ် ဘေ ဒီ အုဝ်. တဲး ဘေ မှာန့်, ဘေ ဒီ ဘော ပွိုန် ခဲ့ ပီ မှာန့် ဘေ တီ. ပန် တီ နဝ်း ဘေ ဒီ ဒါခိုယ်, အာဝ် ဟူ လုဝ် မာဆေ.
25 အုဝ် ဟဲ့ ဒွိုမ် ကာလာင် အူဖာမာ ဒီ ဘေ, တဲး ဘေ နပ် လွင် ဇဝ်ဖြာ. န့ ယီ ဒီ မိုဝ်း အာခြာဝ် ဒေါ ဟူ ကာလာင် အုဝ် ဒီ ဘေ ဂြုဝ်း ဇိုဝ် တီ. အုဝ် ဒီ ဝီ ကာလာင် ဆိူဝ် ဒီ ဘေ လွင် ဂုန့် အုဝ်.
26 ဒေါ အန် တီ ဘေ ဒီ မှာန့် ဒီ ဇဝ်ဖြာ, ဂါဝ် ပွုန် အုဝ်. အုဝ် မိူဝ် တူ ဝီ မှာန့် ဒီ ဇဝ်ဖြာ ဒါင် ဘေ.
27 န့ မုး ဇဝ်ဖြာ, အန် ဟဲ့ ရွက့် ဘေ ကူပ် ရွက့် ဘေ ဒီ အုဝ်. ဘေ မိူဝ် ညှိုမ်, န့ မုး ဇဝ်ဖြာ အီ ဟဲ့ တိုယ် အုဝ်.
28 ပါယ် တီ, အုဝ် ဟဲ့ လေး ဒူင် ကွယ် ဇဝ်ဖြာ, တး ကွယ် ဒဲင် ကာဒါယ် နီ. ဒေါ တီ နီ အုဝ် ယီ ဝီ လေး တ ဒဲင် ကာဒါယ် နီ, ဝီ ဟုဝ့် ဒူင် ကွယ် ဂုန့် အုဝ်.”
29 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, ဂေ ဒီဘဲ အန် ဝီ တဝ်း, “ဒေါ တီ နီ မဲ ကာလာင် ဂြုဝ်း ဆိူဝ် ဒီ ယေ. အာဝ် မုး အူဖာမာ.
30 ဒေါ တီ နီ, န့ ဘော ကာလှုး ဒီ နဝ်း ယေ လွင် မဲ. မဲ နပ် တူတ့် ဒွန် မျုဝ် အာတ့် ဒီမွှတ် ယေ ဒီ မဲ. အာဝ် လုဝ် ကာလာင် ဒီ မဲ, တဲး မဲ နပ် ပီ ထာင် အီ. ခုဝ် အန် တီ ယေ ညှိုမ်, မဲ ဟဲ့ လေး ဒူင် ကွယ် ဇဝ်ဖြာ, တး ကွယ် ဒီ နီ.”
31 ဇဝ် ယေဆူ ဝီ ဒီမွှတ် တဝ်း, “ဆေ န့ ပါယ် တီ, ဒေါ တီ နီ ဘေ ညှိုမ်.း”
32 ဟဲ့ ဟွတ့်, အန် ဝီ တဝ်း, “န့ ဒီ ဇမ် အာခြာဝ် အန်, မာလဲ, ဟဲ့ ဟွတ့် ဇမ် ဒေါ တီ နီ. ဒေါ အန် တီ ဘေ ဒီ ဘော ကာယဝ်း. ဘေ ဒွန် အီ ဒီ ဝေန့် ကာင် ဘေ. ဘေ ဒီ ဘော ဝဲန် အုဝ်, တဲး အုဝ် ကွယ် အူ ဝီ. အုဝ် ယီ တူ ကွယ် အူ ဝီ ဒေါ မှဝ်. ဂုန့် အုဝ် ကွယ် ရိုမ် ဒူပ် အုဝ် ဆေဆေ.
33 အုဝ် ဟဲ့ ကာလာင် ဒီ ဘေ လွင် ဇိုဝ် တီ ဘဲန် မျုဝ် ဘဲန် မျုဝ်, တဲး ဘေ ညှိုမ် အုဝ်, တဲး ဘေ မိုဝ်း နဝ်း ဂျီတ်. ဒဲင် ကာဒါယ် နီ ဘေ ဒီ ကာဒုး ဒုက်. ကွဲ့ တဲး န့ ဘဲန် နဝ်း လိုဝ် ဒီ ဘေ. အုဝ် ဟဲ့ ပဲ တူတ့် ဒွန် မျုဝ် အီ ကွယ် ဒဲင် ကာဒါယ် နီ.”

JHN 17
1 ဇဝ် ယေဆူ ဟဲ့ ဟွတ့် ကာလာင် ဂြုဝ်း ဇိုဝ် တီ ဒွန် မျုဝ်, အန် ဝီ ဆာကိုဝ်း ဂါင်ဟြာဝ်, ဆာခိုဝ်. အန် တဝ်း, “အိုယ် ဂုန့် အုဝ်, ဒေါ တီ နီ ဟဲ့ ဟွတ့် ဇမ် အာခြာဝ် ဒီ လုဝ် အုဝ် ခမ် ဒုက်. တဲး မဲ ဘျ ဒီ အီ လွင် အာဖုင် ဒင်ခုဝ် ပဲ့ ဟဲ့ ဒွါ မဲ ဒီ အုဝ် အီ မုး ဂွန် မဲ, တဲး ဘော အုဝ် ဝီ ဘျ အာဖုင် ဒင်ခုဝ် မဲ ဒီ အီ.
2 မဲ ဟဲ့ ဒွါ ပွုန် ဒီ အုဝ်, တဲး အုဝ် အိုပ် ဂေ ဒူအီ ဒွန် အီ, တဲး အုဝ် ပွိုန် ဒီ ဒွါ အာဆာက် ကာမာယ် ဒီ ဒူအီ ပီ ဒွါ မဲ ဒီ အုဝ်, တဲး ဂေ ပွိုန် ဒီ ကွယ် ရိုမ် ဒူပ် မဲ ဇဝ်ဖြာ ဆေဆေ.
3 အာဆာက် ကာမာယ် တီ, န့ ဒီ တဲး ဂေ နပ် ဆီချာ မဲ ဇဝ်, အီ မုး ဇဝ်ဖြာ အာခါခ်ု. န့ မိူဝ် တဲး ဂေ နပ်, န့ မိုဝ်း မီ မဲ အူ ကာဒင် နီ. န့ ဘော တဲး ဂေ နပ် အုဝ်, အီ မုး ဇဝ် ယေဆူ, ဝီ ပီ တိုယ် မဲ တး ကွယ် ဒီ နီ.
4 အုဝ် ဟဲ့ ကွယ် ဒဲင် ကာဒါယ်, ဘူင် ဂါန် ပီ စ်ု မဲ အုဝ် ဘူင်. ပါယ် တီ အုဝ် ဟဲ့ ဘျ အာဖုင် ဒင်ခုဝ် မဲ ဒီ အီ.
5 ဒေါ တီ နီ, အုဝ် ဝီ မှာန့် ဒီ မဲ ဂုန့် အုဝ်, တဲး မဲ ဘျ အာဖုင် ဒင်ခုဝ် အုဝ် ဒီ ဂေ အီ ကွယ် ဒီ အာတ့် မဲ, တဲး န့ ပီ ဒေါ ကွယ် ရိုမ် အုဝ် ဒူပ် မဲ ဆိန့် အာတ့် ဘူင် မဲ ကာဒါယ် နီ.
6 န့ မိုဝ်း ဂေ ဒူအီ အီ ကွယ် ဒဲင် ကာဒါယ် နီ, ဝီ ပီ ဒွါ မဲ ဒီ အုဝ်, တဲး ဂေ ဒူပ် အုဝ်. အုဝ် ဟဲ့ ဘျ ဒွန် မျုဝ် လွင် မဲ ဇဝ် ဒီ ဂေ ဒူအီ ဇိုဝ် တီ. ဂေ မိူဝ် ဟဲ့ ထူမ် ဒူပ် ဂြုဝ်း ပီ ကာလာင် မဲ.
7 ဒေါ တီ နီ, ဂေ ဟဲ့ နပ် လွင် ပီ ဒွါ မဲ ဒီ အုဝ် ဒွန် မျုဝ်, န့ တး ဒီ မဲ.
8 ဂေ နပ် လွင် အန် တီ ကူပ် ကာလာင် အုဝ် ဒီ ဂေ လွင် ဂြုဝ်း ပီ ဒွိုမ် ကာလာင် မဲ ဒီ အုဝ်. ဂေ မိူဝ် ဟဲ့ ညှိုမ် ဂြုဝ်း တီ, ဂေ နပ် ဆီချာ လွင် ဟဲ့ တး အုဝ် ဒူင် ကွယ် မဲ. ခုဝ်, ဂေ ညှိုမ် မဲ ဟဲ့ တိုယ် အုဝ် တး ကွယ် ဒူင် ကွယ် ဂေ.
9 အုဝ် မိူဝ် ဆာခိုဝ် ဒါင် ဂေ ဒူအီ ဇိုဝ် တီ. အုဝ် တူ ဆာခိုဝ် ဒါင် ဂေ ဒူအီ ဒွန် အီ အီ ကွယ် ဒဲင် ကာဒါယ် နီ. အုဝ် ယီ ဆာခိုဝ် ဒါင် ဂေ ဒူအီ ပီ ဒွါ မဲ ဒီ အုဝ်. ခုဝ်, ဂေ မုး ဒူအီ မဲ.
10 ခဲ့ မိုဝ်း အုဝ် ဒွန် မျုဝ်, န့ မုး ကြုဝ် မဲ. ဘော ခဲ့ မိုဝ်း မဲ, န့ ဘော မုး ကြုဝ် အုဝ်. ကူပ် ညှိုမ် ဂေ, န့ ဟဲ့ ဘျ အာဖုင် ဒင်ခုဝ် အုဝ်.
11 အာဝ် လှေန့်, အုဝ် အာဝ် ဟူ ကွယ် ဒဲင် ကာဒါယ်. အုဝ် ဒီ ဝီ တး ဇမ် ဒူင် ကွယ် မဲ. ယီ မုး ဂေ, ဂေ အီ ဆီ ကွယ် ဒဲင် ကာဒါယ်. မဲ ဂုန့် အုဝ်, အီ ဘွတ် ကာဆဝ်, တဲး မဲ ဒိုဝ်း ပွုန် မဲ, အီ မုး ပွုန် ပီ ဒွါ မဲ ဒီ အုဝ်, တဲး မဲ ဘ်ု ရိတ် အာဆာက် ဂေ, တဲး ဂေ လာယ် ဘဲန် အူ နဝ်း ပီ အာယ် ဟဲ့ ဘဲန် အူ နဝ်း.
12 ဒေါ ကွယ် ရိုမ် အုဝ် ဒူပ် ဂေ, အုဝ် ဟဲ့ ဒိုဝ်း ပွုန် မဲ တီ, ဝီ ယွတ် မဲန် ဂေ, တဲး ဂေ ကွယ် ဆီချာ. အာဝ် မိုဝ်း အာဆေ အီ ဟဲ့ ဘျုဝ်း. န့ မိုဝ်း မီ အူ ဝီ တွိုန်, အီ ဒီ စှိုမ် အာဆာက် အန်, တဲး န့ ဘဲန် ပီ ဒွိုမ် ဒဲမ် ခဲင် ဘပ် ဇဝ်ဖြာ.
13 ဒေါ တီ နီ, အုဝ် ဒီ ဝီ တး ဇမ် ဒူင် ကွယ် မဲ. အုဝ် ယီ မှာန့် ဇိုဝ် တီ ဒေါ ဆီ ကွယ် အုဝ် ဒဲင် ကာဒါယ် နီ, တဲး အီ ဒါခိုယ် ကော နုဝ့် ခဲင် နဝ်း ဂေ.
14 အုဝ် ဟဲ့ ဟွတ့် ကာလာင် ဂြုဝ်း မဲ ဒီ ဂေ. ဂေ ဒူအီ အီ ကွယ် ဒဲင် ကာဒါယ် မိူဝ် ဟဲ့ ဇွင့် ဂေ ကူပ် တူ ပီ ဂေ ဒူအီ ဒဲင် ကာဒါယ်. ဂေ ပီ အုဝ်. ဘော အုဝ် တူ ပီ ဂေ ဒူအီ ဒဲင် ကာဒါယ် နီ.
15 အုဝ် တူ မှာန့်, တဲး မဲ တဲး ဂေ လေး ဒဲင် ကာဒါယ် နီ. အုဝ် မှာန့်, တဲး မဲ ဂွင့် ရဲ ဂေ, ကွဲ့ တဲး ဂေ ကာဒုး အီ ဟာယ်.
16 ဂေ တူ ပီ ဂေ ဒူအီ အီ ကွယ် ဒဲင် ကာဒါယ်. န့ ပီ ဘော အုဝ် တူ ပီ ဂေ အီ ကွယ် ဒဲင် ကာဒါယ်.
17 မဲ ဇဝ်, တဲး နာ မှာန် လိုပ် ခဲင် နဝ်း ဂေ, ဘူင် တဲး ဂေ ဘဲန် ဒူအီ အီ ဆီငါ ဘွတ်. ဂြုဝ်း ပီ ကာလာင် မဲ တီ ဟဲ့ မုး နာ မှာန်.
18 မဲ မိူဝ် ဟဲ့ တိုယ် အုဝ်, တဲး အုဝ် ကွယ် ဒဲင် ကာဒါယ် နီ. ပါယ် တီ အုဝ် မိူဝ် ဝီ တိုယ် ဂေ, တဲး ဂေ ကွယ် ဒဲင် ကာဒါယ် နီ.
19 အုဝ် ဟဲ့ ဘူင် တဲး ဒုဝ် အုဝ် ဆီငါ ဘွတ် လှူ ဒီ မဲ ဇဝ်, တဲး ဘော ဂေ ဝီ ဘဲန် ဒူအီ အီ ဆီငါ ဘွတ် အာခါခ်ု.
20 အုဝ် ယီ တူ ဆာခိုဝ် မီ ဒါင် ဂေ. အုဝ် ဆာခိုဝ် ဘော ဒါင် ဂေ ဒူအီ အီ ညှိုမ် အုဝ် ဒေါ ထူမ် ဂေ ဂြုဝ်း ပီ ကာလာင် ဒီဘဲ အုဝ် ဒီ ဂေ.
21 အုဝ် ဆာခိုဝ် ဒါင် ဂေ ဒူအီ ဇိုဝ် တီ, တဲး ဂေ ဘောကာဂ့လျီတ် ဘဲန် အူ နဝ်း, တဲး န့ ပီ ဘော မဲ အီ မုး ဂုန့် အုဝ် ဟဲ့ ကွယ် ရိုမ် ဒူပ် အုဝ်, အာဝ် ပွိုန် ကာယဝ်း. တဲး ဂေ အီ ညှိုမ် ဘောကာဂ့လျီတ် ကွယ် ရိုမ် ဒူပ် အာယ်, တဲး ဘော ဂေ ဒူအီ ဟဝ် အီ ကွယ် ဒဲင် ကာဒါယ် ကော ဝီ ညှိုမ် အုဝ်. ပါယ် တီ ဂေ ဒီ ဘော နပ်, န့ မုး မဲ အီ ဟဲ့ တိုယ် အုဝ် တး ကွယ် ဒီ နီ.
22 အုဝ် ဟဲ့ ဟွတ့် ဒွါ ဒီ ဂေ အာဖုင် ဒင်ခုဝ် ပီ ဒွါ မဲ ဒီ အုဝ်, တဲး ဂေ ဝီ ဘဲန် အူ နဝ်း, တဲး န့ ပီ အာယ် ဟဲ့ ဘဲန် အူ နဝ်း.
23 တဲး န့ ပီ အုဝ် ကွယ် ခဲင် နဝ်း ဂေ ပီ မဲ ကွယ် ခဲင် နဝ်း အုဝ်. တဲး မဲ ဘူင် တဲး ဂေ ဘဲန် အူ နဝ်း, ကွဲ့ ဟူ တဲး န့ မိုဝ်း အာဆေ အီ ပဲ ဒီ လာယ် ကာယဝ်း ဂေ. ပါယ် တီ ဂေ ဒူအီ ဒဲင် ကာဒါယ် ဒီ ဘော နပ်, န့ မုး မဲ, မဲ ဟဲ့ တိုယ် အုဝ်. ဂေ ဒီ ဘော နပ်, အုဝ် ဟဲ့ ရွက့် ဂေ ပီ မဲ ဟဲ့ ရွက့် အုဝ်.
24 မဲ ဂုန့် အုဝ်, ဒူအီ ပဲ့ ဟဲ့ ဒွါ မဲ ဒီ အုဝ်, အုဝ် ဆီ တဲး ဂေ ကွယ် ရိုမ် ဒူပ် အုဝ် ဒူင် ကွယ် အုဝ်, တဲး ဂေ ဘော ပွိုန် ဒီ ယိုဝ် အာဖုင် ဒင်ခုဝ် အုဝ်. န့ မုး အာဖုင် ဒင်ခုဝ် ပဲ့ ဟဲ့ ဒွါ မဲ ဒီ အုဝ် ကူပ် ရွက့် မဲ ဒီ အုဝ်. မဲ ဟဲ့ ရွက့် အုဝ် အူ ဆိန့် အာတ့် ဖာန် ဘ့လေး မဲ ကာဒါယ် နီ.
25 အိုယ် မဲ ဂုန့် အုဝ်, မဲ ဘူင် နာ မှာန် ဆေဆေ. ဂေ ဒူအီ အီ ကွယ် ဒဲင် ကာဒါယ်, ဂေ တူ နပ် မဲ. န့ မုး အုဝ် အီ နပ် မဲ. ဂေ အီ ညှိုမ် အုဝ် ယီ နပ်, န့ မုး မဲ, အီ ဟဲ့ တိုယ် အုဝ် တး ကွယ် ဒီ နီ.
26 အုဝ် ဟဲ့ ကာလာင် ဒီ ဂေ လွင် မဲ, တဲး ဂေ ဘော နပ် မဲ. အုဝ် ဒီ ဘော ကာလာင် ဟာဝ် လွင် မဲ. ပါယ် တီ န့ ဒီ တဲး မဲ ရွက့် ဂေ ပီ မဲ ရွက့် အုဝ်. ပါယ် တီ ဘော အုဝ် ဒီ ကွယ် ခဲင် နဝ်း ဂေ.”

JHN 18
1 ဇဝ် ယေဆူ ဟဲ့ ဟွတ့် ဆာခိုဝ် ပါယ် တီ, ဘော အန် ဘော ဒီဘဲ အန် လေး ဒူင် ကွယ် ဂေ, ဝီ ဟာဝ် ကာလုဝ်း ဒီလဲ့ ဘ့လဲင် ခီဒါရူန်. နာ တ ဒီလဲ့ တွိုန်, န့ မိုဝ်း ကာပိုမ် ဟေ နာမန်. ဂေ ဝီ ဟာဝ် ဇမ် ခဲင် ကာပိုမ် တီ.
2 န့ ယီ မုး အာယူဒတ် အီ ဒီ အာပ် ဇဝ် ယေဆူ ဒီ ရန်ဆူ အန်, အန် ဟဲ့ နပ် ဒူင် တီ. ခုဝ်, ဇဝ် ယေဆူ ဘော ဒီဘဲ အန် ဟဲ့ ဒွိုမ် ဟာဝ် ဆိုဝ် တီ ဘဲန် ဇေန့် ဘဲန် ဇေန့်.
3 ပန် တီ အာယူဒတ် တး ဇမ် ဒူင် ကွယ် ဂေ. အန် ယဲတ့် ဖိုင် ဒါ ဆိုက် ဘော ဂေ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ မင် အီ ဘော ဂေ ဒူအီ ဖိုင် ဖာရီဆဲ မင် အီ. ဂေ ဒွန် အီ ဟဲ့ ဂူင့် ငဝ် ရာင် ဂေ ငဝ် အွမ်a ဘော ခြိုင် ကာဂုဝ်း ဘဲန် မျုဝ် ဘဲန် မျုဝ်.
4 ဇဝ် ယေဆူ ယီ နပ် ဒီ အာတ့် ပီ ဒီ ပါယ် ဒွန် မျုဝ်. ခုဝ်, အန် ဝီ လေး ဒူင် ကွယ် ဒီဘဲ အန်, ဝီ ဟာဝ် ဒီမွှတ် ဂေ. အန် တဝ်း, “ဘေ ဟြေတ့် အာဆေ.း”
5 ဂေ ဝျီ့ ဂြုဝ်း တီ တဝ်း, “ယေ ဟြေတ့် အာယေဆူ, အီ တး မိူင် နာဆာရေတ့်.” ပန် တီ ဇဝ် ယေဆူ ဝီ တဝ်း, “န့ မုး အုဝ်.” ဘော အာယူဒတ် အီ ဒီ အာပ် ဇဝ် ယေဆူ ဒီ ရန်ဆူ အန်, အန် ကွယ် ရိုမ် ဒူပ် ဂေ အီ ဒီ မှေတ့် ဇဝ် ယေဆူ.
6 ဇဝ် ယေဆူ ဟဲ့ ဟွတ့် တဝ်း, “န့ မုး အုဝ်,” ဂေ ဝီ ဆီတတ်, ဝီ ကေး နာ ပန်.
7 အန် ဝီ ဒီမွှတ် ဂေ ပေါ အူ ဇေန့် တဝ်း, “ဘေ ဟြေတ့် အာဆေ.း” ဂေ ပီ ဝီ တဝ်း, “အာယေဆူ, အီ တး မိူင် နာဆာရေတ့်.”
8 အန် ဝီ တဝ်း, “အုဝ် ဟဲ့ ဟွတ့် ကာလာင် ဒီ ဘေ, န့ မုး အုဝ်. ဆေ ဘေ ဟြေတ့် အုဝ်, ကွဲ့ မှေတ့် ဂေ နီ, တဲး ဂေ ဟာဝ်.”
9 အန် ကာလာင် ပါယ် တီ, ကူပ် ဒွိုမ် ကာလာင် အန် ဒီ ဂုန့် အန်, “န့ တူ မိုဝ်း ဒူအီ ပီ ဒွါ မဲ ဒီ အုဝ် အီ ဟဲ့ ဘျုဝ်း. အူ ဝီ မိူဝ် တူ ဘျုဝ်း.”
10 ပန် တီ န့ မုး အာဆီမူန်, အီ စိူဝ် ဘော အာပေတာရူ. အန် မိုဝ်း ဒီ ဂူင့် မာပွါ့ လာင်. အန် ဝီ ထွတ်, ဒဲပ် ဝဲန် ဟျုဝ့် ဒူအီ အူ ဝီ, အီ မုး ဒဲစေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဒဲစေန့် တီ, အန် စိူဝ် အာမာလာခူ. န့ မုး ဟျုဝ့် အန် ဘ့လာက် အာအး ပဲ့ ဟဲ့ ဒဲပ် ဝဲန် အာပေတာရူ.
11 ဇဝ် ယေဆူ ယီ စ်ု အာပေတာရူ တဝ်း, “မဲ ဝီ စျှီပ် အုန် မာပွါ့ လာင် မဲ ခဲင် ဘြာမ် အန်. မှဝ် န့ ပါယ် ပီ တူ ဆီ တဲး မဲ အုဝ် ခမ် ခဲ့ ပီ တဲး ဂုန့် အုဝ် အုဝ် ခမ်.း”
12 ပန် တီ ဂေ ဒါ ဆိုက် ဘော အီ ယဲတ့် ဂေ, ဘော ဂေ ဒူအီ ပီ တိုယ် ဒါ တာင် ခဲင် အိူင် ယူဒါ, ဂေ ဝီ မှေတ့် ဇဝ် ယေဆူ. ဂေ ပက် အန်,
13 ဝီ တိုယ် အန် ဇမ် ဒူင် ကွယ် ဒါ တာင် အာနာတ်, အီ မုး ဘိုဝ် အာကာယ်ဖာ. ဆီနမ် တီ အာကာယ်ဖာ တွိုန် မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
14 အန် ဘော မုး ဒူအီ အီ ဒွိုမ် ကာလာင် ဒီ ဂေ ဒူအီ ယူဒါ, “ဆေ ဒူအီ အူ ဝီ ခမ် ဒီ ယမ် ကာဒါင် အေ ဒွန် အီ, န့ ဒီ မွှိုမ် လွှိုမ် အေ ဒွန် အီ လုဝ် ယမ်.”
15 န့ ယီ မုး အာဆီမူန် အီ စိူဝ် ဘော အာပေတာရူ. ဘော အန် ဘော ဒီဘဲ ပေါ အူ ဝီ ဟဲ့ ဒူပ် ဇဝ် ယေဆူ. ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဟဲ့ နပ် ဒီဘဲ ဇဝ် ယေဆူ ပေါ အူ ဝီ တွိုန်. ခုဝ်, အန် ဝီ ဟာဝ် ဒူပ် ဇဝ် ယေဆူ ဘော လိုပ် ခဲင် ဝဲင် ကာင် ဒါ တာင် တီ.
16 အာပေတာရူ ယီ လုဝ် ကွယ် နာ ရေတ့် ဝဲင်, ကွယ် ဒီ ခူပ် မာလုဝ်း. ဒီဘဲ ပေါ အူ ဝီ အီ နပ် ဒါ တာင် တွိုန်, အန် ဝီ တး ဒီ မာလုဝ်း, ဝီ ကာလာင် ဂြုဝ်း ဒီ အီဘိုန့် အီ ဘ်ု မာလုဝ်း. ဟဲ့ ဟွတ့် အန် ဒဲ့ ဘော အာပေတာရူ လိုပ်.
17 ဒေါ အန် တီ အီဘိုန့် အီ ဘ်ု မာလုဝ်း တွိုန် ဝီ တဝ်း ဒီ အာပေတာရူ, “ဘော မဲ မုး ဒီဘဲ ဒူအီ တွိုန်.” အာပေတာရူ ဝီ တဝ်း, “အာဝ် မုး.”
18 ဒေါ အန် တီ န့ ယီ ဂတ်. ဂေ ဒဲစေန့် မင် အီ ကွယ် ဝါတ် ငဝ် ပဲ့ ဟဲ့ ဘုတ် ဂေ, ကွဲ့ တဲး ဂေ ယိုဝ် ဂတ်. ဘော အာပေတာရူ ဟဲ့ ကွယ် ရိုမ် ဒူပ် ဂေ, ဝါတ် ငဝ်.
19 န့ ယီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဒီမွှတ် ဇဝ် ယေဆူ လွင် ဒီဘဲ အန် ဘော လွင် ပဲ့ ဟဲ့ မာနုဝ် အန် ဘဲန် မျုဝ် ဘဲန် မျုဝ်.
20 ဇဝ် ယေဆူ တဝ်း ဒီ အန်, “အုဝ် ဟဲ့ ကာလာင် ဂြုဝ်း, တဲး ဒူအီ ဒွန် အီ အီ ကွယ် ဒဲင် ကာဒါယ် နီ ပွိုန် ဒီ ထူမ်. ဆေဆေ အုဝ် ဟဲ့ မာနုဝ် ဘော ခဲင် ဇူင် ဘေ ဘော ခဲင် ဟုဝ် ဇဝ်ဖြာ, အီ မုး ဒူင် ဒီ တး ကာဇု ဂေ ဒူအီ ယူဒါ ဘောကာဂ့လျီတ်. အုဝ် တူ ဒွိုမ် ချြီင် ပီ မာနုဝ် အုဝ်.
21 ခုဝ်, မှဝ် န့ ပါယ် ပီ လုဝ် ဘေ ဒီမွှတ် အုဝ်.း တဲး ဘေ ဒီမွှတ် ဂေ အီ ထူမ် ဂြုဝ်း အုဝ်. ဂေ ဟဲ့ နပ် ဒီ ကာလာင် လွင် ပီ မာနုဝ် အုဝ်.”
22 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ, န့ မိုဝ်း ဒဲစေန့် ဒါ တာင် အူ ဝီ, အီ ကွယ် ကာတတ် ဇဝ် ယေဆူ. အန် ကာထ ကာလာ ဇဝ် ယေဆူ. အန် တဝ်း, “အာဝ် ကာအာပ် မဲ ကာလာင် ဂြုဝ်း တီ ဒီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.”
23 ဇဝ် ယေဆူ ဝီ တဝ်း, “ဆေ အုဝ် ဟဲ့ ကာလာင် ဂြုဝ်း တူ မှာန်, တဲး မဲ ဘျ လွင် အန် တီ. ဆေ ဂြုဝ်း အုဝ် ယီ မှာန်, မှဝ် န့ ပါယ် ပီ ကာထ မဲ ကာလာ အုဝ်.း”
24 ပန် တီ အာနာတ် တူ ဂဝ်း ဝန် ပီ ပက် ဂေ ဇဝ် ယေဆူ, အန် ဝီ စ်ု ဂေ တိုယ် ဇဝ် ယေဆူ ဒီ အာကာယ်ဖာ, အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
25 အာပေတာရူ ယီ ဝါတ် ငဝ် တွိုန်. န့ ဝီ မိုဝ်း ပေါ အူ ဝီ ဒီမွှတ် အန်, “ဟဲ့ မှာန်, မဲ မုး ဒီဘဲ ဒူအီ တွိုန်.း” အာပေတာရူ ဝီ တဝ်း, “အာဝ် မုး.”
26 ပန် တီ န့ ဝီ မုး ဒဲစေန့် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ပေါ အူ ဝီ. အန် မုး ဝေါဝဲ အီ ပီ ဒဲပ် ဝဲန် အာပေတာရူ ဟျုဝ့် အန် တွိုန်. ဒူအီ ဝီ တီ တဝ်း, “ဟဲ့ မုး, အုဝ် ဟဲ့ ယိုဝ် မဲ ဒေါ ကွယ် ရိုမ် မဲ ဒူပ် အာယေဆူ ခဲင် ကာပိုမ် ဟေ နာမန် တွိုန်.”
27 ပေါ အူ ဇေန့် အာပေတာရူ ဝီ ကာလုဝ် တဝ်း, “အာဝ် မုး.” အန် ဟဲ့ ဟွတ့် တဝ်း ပါယ် တီ, ဒေါ အန် တီ အူ ဇေန့် အျီန် ဘော ကာတွုန်.
28 ဝါယ် အန် တီ ဂေ တိုယ် ဇဝ် ယေဆူ လေး ဒူင် ကွယ် အာကာယ်ဖာ, တိုယ် အန် ဟာဝ် ဒူင် ကွယ် ဒါ ကာညာ ရုဝ်မာ. ဒေါ အန် တီ န့ မုး ဆိန့်ဝး စေဝ်. ဂေ ဒူအီ ယူဒါ ယီ တူ လိုပ် ဒူင် ကွယ် ဒါ ကာညာ ရုဝ်မာ တွိုန်. ဂေ ယုဝ်, ဆေ ဂေ လိုပ် ဒူင် ကွယ် ဒူအီ အီ တူ မုး ဒူအီ ယူဒါ, န့ ဒီ တဲး ဂေ တူ ဆီငါ ဒူပ် ပီ မာနုဝ် ဒါရာ ဂေ. ဟဲ့ ဟွတ့်, ဂေ တူ ဝီ ပွိုန် ဒီ ဟူမ် ဘ့လွယ် ဒေါ လှုဝ်း ဂေ ဇဝ်ဖြာ ကာလုဝ်း ကာင် ဂေ. ဂေ ယီ ဆီ ဟူမ် ဘ့လွယ် တီ. ခုဝ်, ဂေ တူ လိုပ် ဒူင် ကွယ် ဒါ ကာညာ ရုဝ်မာ တွိုန်.
29 အာဖီလာတ် အီ မုး ဒါ ကာညာ ရုဝ်မာ တွိုန်, ဝီ ဟာဝ် ဒူင် ဂေ, ဝီ ဒီမွှတ် တဝ်း, “မာဆေ ပီ ဖျာက် ဘေ ဒူအီ ဝီ နီ.း”
30 ဂေ ဝီ တဝ်း ဒီ အန်, “အန် မုး ဒူအီ အီ ဘူင် နာ တူ မွှိုမ် ဘဲန် မျုဝ် ဘဲန် မျုဝ်. ဆေ အန် တူ မုး ဒူအီ ဟာယ်, ယေ တူ တး အာပ် အန် ဒီ မဲ.”
31 အာဖီလာတ် ဝီ တဝ်း, “တဲး ဘေ ဆုင်ဖျာတ် အာမူ အန်, တဲး န့ ဒူပ် ဒါရာ ဘေ.” ဂေ ဒူအီ ယူဒါ ပီ ဝီ တဝ်း, “ဘေ ဒူအီ ရုဝ်မာ တူ ခ့ဝါင် ယေ ငဝ်း အာဆာက် အီ.”
32 ဂေ ဟဲ့ ဟွတ့် တဝ်း ပါယ် တီ, တဲး န့ ပီ ဂြုဝ်း ပီ ဒွိုမ် ကာလာင် ဇဝ် ယေဆူ လွင် ဂေ ဒီ ပါယ် မှဝ် ဒီ ငဝ်း အာဆာက် အန်.
33 အာဖီလာတ် ဝီ လိုပ် ခဲင် ဟုဝ် အန်, ဝီ ဒဲ့ ဇဝ် ယေဆူ ဒူပ် အန်, ဒီမွှတ် အန် တဝ်း, “ဟဲ့ မှာန်, မုး မဲ ခုန်ဒီခမ် အီ အိုပ် ဂေ ဒူအီ ယူဒါ.း”
34 ဇဝ် ယေဆူ ဝီ ဒီမွှတ် တဝ်း, “ဂြုဝ်း မဲ တီ, န့ မုး ပီ ကာဖာ မဲ ခဲင် နဝ်း မဲ.း န့ မုး ပီ ကာလာင် အီ ဟဝ် ဒီ မဲ လွင် အုဝ်.း”
35 အာဖီလာတ် ဝီ တဝ်း, “အုဝ် တူ မုး ဒူအီ ယူဒါ. န့ မုး ဂေ ဒူအီ အာမျုဝ် မဲ, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘေ, ဂေ ဟဲ့ တး အာပ် မဲ ဒီ အုဝ်. တဲး မဲ ကာလာင် ဒီ အုဝ်, မာဆေ န့ မုး, ပဲ့ ဟဲ့ လုတ့် မဲ.း”
36 ဇဝ် ယေဆူ ပီ ဝီ တဝ်း, “မိူင် ပီ အိုပ် အုဝ် တူ မုး ဒဲင် ကာဒါယ် နီ. ဆေ န့ ကွယ် ဒဲင် ကာဒါယ် နီ, ဂေ အာမူ အာမာတ် အုဝ်, ဂေ ဒီ ဘော ကာဂုဝ်း ဒါင် အုဝ်, ကွဲ့ တဲး ဂေ ဒူအီ ယူဒါ မှေတ့် အုဝ်. မိူင် ပီ အိုပ် အုဝ်, န့ တူ မုး ပါယ် တီ.”
37 ပန် တီ အာဖီလာတ် ဝီ ဒီမွှတ် တဝ်း, “ဆေ န့ ပါယ် တီ, ဟဲ့ မှာန်, မဲ မုး ခုန်ဒီခမ်.း” ဇဝ် ယေဆူ ပီ ဝီ တဝ်း, “ဟဲ့ မှာန် ဆေ မဲ တဝ်း, အုဝ် မုး ခုန်ဒီခမ်. အုဝ် ဟဲ့ တး ဒဲင် ကာဒါယ် နီ. အုဝ် မိူဝ် ဟဲ့ ဘဲန် ဒူအီ, တဲး အုဝ် ခဲ ဆက်ဆေ လွင် နာ မှာန်. အာဆေ အိုင် နာ မှာန်, အန် ဒီ ထူမ် ဂြုဝ်း အုဝ်.”
38 အာဖီလာတ် ဝီ တဝ်း ဒီ အန်, “မာဆေ န့ မုး, နာ မှာန်.း” အန် ဟဲ့ ဟွတ့် ကာလာင် ဂြုဝ်း တီ, အန် ဝီ လေး ခဲင် ဟုဝ်, ဝီ ဟာဝ် ဒူင် ကွယ် နှဝ့် ဂေ ဒူအီ ယူဒါ တွိုန်, ဝီ တဝ်း, “အုဝ် တူ ယိုဝ် မာဆေ ပီ လုတ့် အန်.
39 ဒေါ ဘူင် ဘေ ဘ့လွယ် ဘေ, န့ ယီ မိုဝ်း ဟိတ်, တဲး အုဝ် ဘ့လေး ဒူအီ အာမျုဝ် ဘေ အူ ဝီ. ဘေ ဆီ တဲး အုဝ် ဘ့လေး အီ မုး ခုန်ဒီခမ် ဘေ ဒူအီ ယူဒါ နီ.း”
40 ပန် တီ ဂေ ဘောကာဂ့လျီတ် ဒတ် တာင် တဝ်း, “ကွဲ့ ဘ့လေး ဒူအီ ဝီ တီ. ဘ့လေး အာဘာရာဘ.” အာဘာရာဘ တွိုန် ယီ မုး ဒါ ဇူန်.

JHN 19
1 ဝါယ် အန် တီ အာဖီလာတ် စ်ု ဂေ ဒါ ဆိုက် ဆီဘျြီ့ ဇဝ် ယေဆူ.
2 ဂေ ဘော ဒိုဝ်း ယွုန် မာအာတ့်, ဘူင် တဲး န့ ပီ မင်ဂိုမ်, ဝီ ဘ့လေး ဒဲင် ဂိန့် အန်. ဂေ ဘော ဒိုဝ်း ခြိုင် ရေန့် ဂဲ ပီ စှိုပ် ခုန်ဒီခမ်, တဲး အန် စှိုပ်.
3 ဟဲ့ ဟွတ့် ဂေ တး ကာတတ် ဒီ အန် ဝီ တဝ်း, “အိုယ် မဲ ခုန်ဒီခမ် အေ ဒူအီ ယူဒါ, တဲး မဲ ဂျာမ်ဆာ.” ဂေ ဝီ ကာထ ကာလာ အန် ဘဲန် ဇေန့် ဘဲန် ဇေန့်.
4 အာဖီလာတ် ဝီ လေး ခဲင် ဟုဝ် အန်, ဟာဝ် ဒူင် ကွယ် ဂေ ဒူအီ ယူဒါ, ဝီ တဝ်း ဒီ ဂေ, “တဲး ဘေ ထူမ်. အုဝ် ဒီ တဲး အန် လေး ဒူင် ကွယ် ဘေ, တဲး ဘေ နပ်, အုဝ် တူ ယိုဝ် မာဆေ ပီ လုတ့် အန်.”
5 ဇဝ် ယေဆူ ဘော လေး ခဲင် ဟုဝ် တွိုန်, တာ ခြိုင် ရေန့် ဘော စှိုပ် မင်ဂိုမ် မာအာတ့်. အာဖီလာတ် ဝီ တဝ်း, “နီ, ယွတ် ဒူအီ တီ.”
6 ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒူအီ ပီ တိုယ် ဒါ တာင် အီ အိုပ် မိူင်, ဂေ ကော ယိုဝ် ဇဝ် ယေဆူ, ဂေ ဝီ ဒတ် အူ ဇေန့် တဝ်း, “ငဝ်း ဝဲန် အန် ဒဲင် ရွင့် ကာဝဲ့. ငဝ်း ဝဲန် အန် ဒဲင် ရွင့် ကာဝဲ့.” အာဖီလာတ် ဝီ တဝ်း, “တဲး ဘေ ဒိုဝ်း အန်, ငဝ်း ယမ် အန် ဒဲင် ရွင့် ကာဝဲ့. အုဝ် ယီ တူ ယိုဝ် ပီ လုတ့် အန်.”
7 ဂေ ဒူအီ ယူဒါ ဝီ တဝ်း, “ယေ မိုဝ်း ဒါရာ အီ တဝ်း, အန် လုဝ် ယမ် ကူပ် ဟဲ့ တဝ်း အန်, အန် မုး ဂွန် ဇဝ်ဖြာ.”
8 အာဖီလာတ် ဟဲ့ ဟွတ့် ထူမ် ဂြုဝ်း ဂေ တီ, အန် ဘော ယုဝ် ကာပွါ.
9 အန် ပီ ဝီ လိုပ် ခဲင် ဟုဝ် ဝီ တဝ်း ဒီ ဇဝ် ယေဆူ, “နာ မှဝ် မဲ တး.း” ဇဝ် ယေဆူ ယီ တူ ဝျီ့ ဂြုဝ်း တီ.
10 အာဖီလာတ် ဝီ ဒီမွှတ် တဝ်း, “မဲ တူ ဆီ ကာလာင် ဂြုဝ်း ဒီ အုဝ်.း မဲ တူ နပ်, န့ မုး အုဝ်, အုဝ် မိုဝ်း ပွုန် အီ ပွိုန် ဘ့လေး မဲ ဘော ပွိုန် ငဝ်း ယမ် မဲ ဒဲင် ရွင့် ကာဝဲ့.း”
11 ဇဝ် ယေဆူ ဝီ တဝ်း, “ဆေ ဇဝ်ဖြာ တူ တဲး ပွုန် ဒီ မဲ, မဲ တူ မိုဝ်း ပွုန် မာဆေ. ခုဝ် အန် တီ ဒူအီ အီ အာပ် အုဝ် ဒီ မဲ, မှာပ် အန် ဟဲ့ တာင် လွှိုမ် မှာပ် မဲ.”
12 ဝါယ် အန် တီ အာဖီလာတ် ဆီ ဘ့လေး ဇဝ် ယေဆူ. ဂေ ဒူအီ ယူဒါ ဝီ ဒတ် ဟာဝ် တဝ်း, “ဆေ မဲ ဘ့လေး ဒူအီ တီ, မဲ တူ မုး ဂိုက် ခုန်ဒီခမ် အာကဲဆာ. ဆေ ဒူအီ အူ ဝီ တဝ်း, အန် မုး ခုန်ဒီခမ်, အန် ဘဲန် ရန်ဆူ အာကဲဆာ.”
13 အာဖီလာတ် ဝီ ထူမ် ဂြုဝ်း ဂေ တီ, အန် ဝီ တဲး ဇဝ် ယေဆူ လေး ခဲင် ဟုဝ်. အန် ဝီ တုတ့် ဒီ မာလာင် ပီ ဆုင်ဖျာတ် အန် အာမူ အီ. မာလာင် တီ ကွယ် ဒူင် ဒီ မိုဝ်း ဂ့လင် ဒူင် ဘ့လေး ဂေ မာဝ် ဒီဖ့လ, တဲး န့ ဆိူဝ်. ဂြုဝ်း ဟဲဘြဲ ဂေ တဲး ဒူင် တီ စိူဝ် “ဂါဘာထာ.”
14 ဒေါ အန် တီ န့ မုး ဆီငဲ အာတ့် ဘူင် ဂေ ဘ့လွယ် ဒေါ လှုဝ်း ဂေ ဇဝ်ဖြာ ကာလုဝ်း ကာင် ဂေ. ဟဲ့ ရိန် ဒီ ဇမ် ကာတဲ ဆီငဲ. အာဖီလာတ် ဝီ တဝ်း ဒီ ဂေ, “နီ, ဒူအီ ဝီ တီ မုး ခုန်ဒီခမ် ဘေ.”
15 ဂေ ယီ ဒတ် တဝ်း, “ဝဲန် အန်, ဝဲန် အန်. ငဝ်း ယမ် အန် ဒဲင် ရွင့် ကာဝဲ့.” အာဖီလာတ် ဝီ ဒီမွှတ် တဝ်း, “ဘေ ဆီ တဲး အုဝ် ငဝ်း ယမ် ခုန်ဒီခမ် ဘေ ဒဲင် ရွင့် ကာဝဲ့.း” ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဝီ တဝ်း, “န့ မုး မီ အာကဲဆာ, အီ မုး ခုန်ဒီခမ် ယေ. အာဝ် မိုဝ်း ခုန်ဒီခမ် ပေါ အူ ဝီ.”
16 ပန် တီ အာဖီလာတ် ဝီ ခ့ဝါင် ဂေ, တဲး ဂေ ဒိုဝ်း ဇဝ် ယေဆူ ဟာဝ် ငဝ်း ယမ် အန် ဒဲင် ရွင့် ကာဝဲ့. ဟဲ့ ဟွတ့်, ဂေ ဒါ ဆိုက် မိူဝ် ဒိုဝ်း ဟာဝ် အန်.
17 ဇဝ် ယေဆူ လုဝ် ဂွတ် ရွင့် ကာဝဲ့ အန်, ဟာဝ် နာ ရေတ့် မိူင်, ဟာဝ် ဇမ် ဒူင် အီ စိူဝ် ဒူင် ကွယ် ကာအာင် ဂိန့် ဒူအီ. ခဲင် ဂြုဝ်း ဟဲဘြဲ န့ စိူဝ် “ဂေါလဂုဝ်ထာ.”
18 ဂေ မိူဝ် ဒိုက် အန် ဒီ ရွင့် ကာဝဲ့ ဒူင် တီ, ဝီ ဆမ် ရွင့် တီ, တဲး န့ ကွယ် ဒီ ကာတဲ အာ ဝီ အီ ကွယ် ဒဲင် ရွင့် ဂါယ်, အူ ဝီ အူ ဘ့လာက် ဇဝ် ယေဆူ.
19 အာဖီလာတ် ဝီ စ်ု ဂေ ဒဲမ် ပဲ့ ဒိုက် ဒီ ကာဒဲ့ ရွင့်. န့ တဝ်း, “အာယေဆူ, အီ တး မိူင် နာဆာရေတ့်, အီ မုး ခုန်ဒီခမ် ဒူအီ ယူဒါ.”
20 ဂေ ဒူအီ ယူဒါ, ဂေ ကိူန် ပွိုန် တိး ပဲ့ တီ. ခုဝ်, ဒူင် ပီ ငဝ်း ဂေ ဇဝ် ယေဆူ ဒီ ရွင့် ကာဝဲ့, န့ ကွယ် ကာတတ် မိူင်. ပဲ့ တီ ဂေ မိူဝ် ဟဲ့ ဒဲမ် ဂြုဝ်း ဟဲဘြဲ, ဂြုဝ်း လာထိန် ဘော ဂြုဝ်း ဂြိက်.
21 ဂေ ဒါ တာင် ယူဒါ အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ယီ တူ အိုင် အာတီ. ဂေ တဝ်း ဒီ အာဖီလာတ်, “ကွဲ့ ဒဲမ် ‘အန် မုး ခုန်ဒီခမ် ဒူအီ ယူဒါ.’ တဲး မဲ ဒဲမ်, အန် တဝ်း, ‘အန် မုး ခုန်ဒီခမ် ဒူအီ ယူဒါ.’”
22 အာဖီလာတ် ယီ တဝ်း, “အုဝ် ဟဲ့ ဟွတ့် ဒဲမ် ပါယ် တီ.”
23 ဂေ ဒါ ဆိုက် တွိုန်, ဒေါ ဒိုက် ဂေ ဇဝ် ယေဆူ ဒီ ရွင့် ကာဝဲ့ တွိုန်, ဂေ ဘုတ့် ဝဲန် ခြိုင် အန်, ဝီ ကာဆာင်, တဲး န့ ဘဲန် ကြုဝ် ဂေ ဖွုန် ဝီ, အူ ဝီ အူ မျုဝ်. န့ ဆီ ဂိတ် ဆီတုဝ် နာ ခဲင်. ဆီတုဝ် တီ မုး အူ ဖိူန် အူ ဆိန့် ဒေါ ဒဝ့် ဂေ, ဘော နာ ဒဲင် ကော ဇမ် နာ ဘြုဝ်, အာဝ် မိုဝ်း ဒူင် ကာစိန့်.
24 ဂေ ဝီ တဝ်း, “ကွဲ့ တဲး အေ ကာယာတ့် ခြိုင် တီ. တဲး အေ ကာဒုဝ်, အာဆေ ဒီ ပွိုန်.” ဂေ ဘူင် ပါယ် တီ တဲး န့ ဘဲန် ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. န့ တဝ်း, “ဂေ ကာယဝ်း ခြိုင် အုဝ် ကာတဲ ဂေ, ဝီ ကာဒုဝ်, တဲး ဂေ ပွိုန် ဆီတုဝ် အုဝ်.” ခုဝ်, ဂေ ဒါ ဆိုက် ဟဲ့ ဘူင် ပါယ် တီ.
25 န့ ယီ မုး မာ ဇဝ် ယေဆူ ဘော မာဒဝ် အန် အီ စိူဝ် နာင် မာရီ, အီ မုး အီဘိုန့် အာခါလုဝ်ဖာတ် တွိုန်, ဘော နာင် မာရီ, အီ တး မိူင် မာက်ဒါလာ. ဂေ အူယ် ဝီ တီ, ဂေ ကွယ် ကာတတ် ရွင့် ဒူင် ဒိုက် ဂေ ဇဝ် ယေဆူ.
26 ဇဝ် ယေဆူ ဘော ယိုဝ် မာ အန် ဘော ဒီဘဲ ဝီ ပီ ရွက့် အန်. ဂါယ် ကွယ် လာယ် ကာချြီ့. အန် ဝီ တဝ်း ဒီ မာ အန်, “အိုယ် မာ, ဝီ တီ ဟဲ့ ဝီ ဘဲန် ဂွန် မဲ.”
27 အန် ဘော တဝ်း ဒီ ဒီဘဲ အန် တွိုန်, “ယွတ် မာ အုဝ်, အန် ဟဲ့ ဝီ ဘဲန် မာ မဲ.” အူ ဆိန့် ဒေါ တဝ်း ဇဝ် ယေဆူ ဂြုဝ်း တီ, ဒီဘဲ အန် တွိုန် ဘော ဒဲ့ မာ ဇဝ် ယေဆူ တး ကွယ် ခဲင် ကာင် အန်.
28 ဝါယ် အန် တီ ဇဝ် ယေဆူ ဘော နပ်, န့ ဟဲ့ ဟွတ့် ဘဲန် တူတ့် ဒွန် မျုဝ် ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. ခုဝ်, အန် ဝီ တဝ်း, “အုဝ် ဟဲ့ ဆီ ဒျီင် အိုမ်.”
29 န့ ယီ မိုဝ်း ကာလုဝ့် အိုမ် ဆာဘျိတ်a အီ ပြာင်. ဂေ ဝီ ဒိုဝ်း ဒိး အိုမ်, စိုပ် ခဲင် အိုမ် ဆာဘျိတ် ပြာင် တွိုန်, ဝီ စျှီပ် ဒီ ရာ ဟေ ဟူဆူပ်, ဝီ ဘ့လေး ကာဆိူဝ် ဒီ မူတ့် အန်.
30 ဇဝ် ယေဆူ ဟဲ့ ဟွတ့် ညွှတ် ပါယ် တီ, အန် ဝီ တဝ်း, “ဟဲ့ ဟွတ့် တူတ့် ဒွန် မျုဝ်.” အန် ဟဲ့ ဟွတ့် ကာလာင် ဂြုဝ်း တီ, ဂိန့် အန် ဘော ဒီလှး, ဖွိုမ် အန် ဘော တူတ့်.
31 ဆီငဲ အန် တီ ယီ မုး ဆီငဲ အာတ့် ဆီငဲ ဒီလှဝ်. ပါ ခဲညှာ ဒီ မုး ဆီငဲ ဒီလှဝ်, ဆီငဲ ဒီ ဘူင် ဂေ ဘ့လွယ်. ဂေ ဒူအီ ယူဒါ တူ ဆီ တဲး ဒူအီ ယမ် ဒိုက် ဒီ ရွင့် ကာဝဲ့ ဒေါ မုး ဆီငဲ ဒီလှဝ်. ခုဝ်, ဂေ ဝီ မှာန့် ဒီ အာဖီလာတ်, တဲး အန် ခ့ဝါင် ဂေ ကာဘက် ကာအာင် ပ့လဝ်, တဲး ဂေ ဝီ ဒိုဝ်း လူင် ဒုဝ် ဘူင့် ဒူအီ တွိုန် ဒီ ရွင့်.
32 ဂေ ဒါ ဆိုက် ဘော တး ကာဘက် ပ့လဝ် ဒူအီ အူ ဝီ, အီ ကွယ် ခူပ် ဇဝ် ယေဆူ. ဟဲ့ ဟွတ့်, ဂေ ဝီ ဘူင် ပါယ် တီ ဒီ ဒူအီ ပေါ အူ ဝီ.
33 ဒေါ တး ဂေ ဒီ ရွင့် ဇဝ် ယေဆူ, ဂေ ကော နပ်, အန် ဟဲ့ ဟွတ့် ယမ်. ခုဝ်, ဂေ တူ ကာဘက် ပ့လဝ် အန်.
34 ဒါ ဆိုက် အူ ဝီ ယီ ဒိုဝ်း ဘ့လာ လျီး, ဆတ် ဘြေတ့် အန်, တဲး အိုမ် ဂေ နှာမ် လေး အူ ဇေန့်.
35 န့ မိုဝ်း ဒူအီ အူ ဝီ, အန် ဟဲ့ ယိုဝ် တူတ့် ဒွန် မျုဝ် ဇိုဝ် တီ. အန် ဘော ကာလာင် ဆက်ဆေ လွင် အန် တီ. ပီ ကာလာင် အန် ဟဲ့ မှာန်. အန် နပ်, ဂြုဝ်း အန် ဟဲ့ မှာန်. အန် ကာလာင် ဘော ဒီ ဘေ, တဲး ဘော ဘေ ညှိုမ်.
36 န့ ဘော ဘဲန် တူတ့် ဒွန် မျုဝ် ပီ ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ. န့ တဝ်း, “ဂေ တူ ကာဘက် ကာအာင် အန်. အာဒါ အူ ဘူင့် မိူဝ် ဂေ တူ ကာဘက်.”
37 ပေါ အူ ပ့လုဝ့် န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဂေ ဒီ ငွိုပ် ဝီ ပဲ့ ဟဲ့ ဆတ် ဂေ တာ ဘ့လာ လျီး.”
38 ဝါယ် အန် တီ န့ မုး အာယုဝ်ဆဲပ်, အီ တး ခဲင် မိူင် အေရီမာထီ. အန် ဟာဝ် ဒူင် ကွယ် အာဖီလာတ် ဝီ မှာန့်, တဲး အန် ဒိုဝ်း ဒုဝ် ဘူင့် ဇဝ် ယေဆူ. အာယုဝ်ဆဲပ် တီ မုး ဒီဘဲ ဇဝ် ယေဆူ. အန် ယီ တူ တဲး အီ နပ် လွင် အန် တီ ကူပ် ယုဝ် အန် ဂေ ဒါ တာင် ယူဒါ. အာဖီလာတ် ဟဲ့ ဟွတ့် ခ့ဝါင် အန် ဒိုဝ်း ဒုဝ် ဘူင့် ဇဝ် ယေဆူ, အန် ဘော တး ဒိုဝ်း ဒုဝ် ဇဝ် ယေဆူ လေး ဒီ ရွင့်.
39 ဘော အာနီခုဝ်ဒေမ် အီ ဟဲ့ ဒွိုမ် တး ဒီ ဇဝ် ယေဆူ ခဲင် မှိုဝ်, အန် ကွယ် ရိုမ် ဒူပ် အာယုဝ်ဆဲပ် တွိုန်. အန် မိုဝ်း ဒီ ဂူင့် ဆီနမ် အီ ကာဝ်ု ဘော ဒဝ် မောရာ ဘော ဒဝ် အာလုဝ်, ဟဲ့ စန် ကာဘက် အာ ဂိုဝ် ဆ.
40 ဂါယ် ဝီ ဒိုဝ်း ဒုဝ် ဘူင့် ဇဝ် ယေဆူ, ဝီ ကာဘန် ဒီ ဘိက် အီ ဟဲ့ ဟွတ့် ဟပ် ဆီနမ် တွိုန်. ဂေ ဘူင် ပါယ် တီ, တဲး န့ ဒူပ် ဟိတ် ဂေ ဒူအီ ယူဒါ အာတ့် ဒိပ် ဂေ ဒူအီ ယမ်.
41 န့ ယီ မိုဝ်း ကာပိုမ် အီ ကွယ် ဒီ ခူပ် ဒူင် ဆမ် ဂေ ရွင့် ကာဝဲ့ တွိုန်. ဘော ကာဒဝ် ဘာရေဝ် ကွယ် ခဲင် ကာပိုမ် တီ. န့ မုး ကာဒဝ် ဘာရေဝ် ကာမာယ်. ဂေ တူ ဒွိုမ် ဘ့လေး ဒူအီ ယမ် နာ ခဲင်.
42 ဂါယ် ဝီ ဘ့လေး ဒုဝ် ဘူင့် ဇဝ် ယေဆူ ခဲင် ကာဒဝ် ဘာရေဝ် တီ. ခုဝ်, န့ ကွယ် ကာတတ် ဒူင် ငဝ်း ဂေ ဇဝ် ယေဆူ ဘော ဟဲ့ ချြီ့ ဆီငဲ ဒီလှဝ်.

JHN 20
1 ဟဲ့ ဇမ် ဆီငဲ ဝါယ် ဆီငဲ ဒီလှဝ်, ဆိန့်ဝး စေဝ် န့ မုး နာင် မာရီ အီ တး မိူင် မာက်ဒါလာ, အန် ဟာဝ် ဒူင် ကွယ် ဘာရေဝ်. အန် ယီ ယွတ်, ဘော ယိုဝ်, မာဝ် တာင် ပီ ကာဘိတ် ဂေ ကာဒဝ် ဘာရေဝ် အာဝ် ဟူ ကွယ် ဒီ အာတ့် ကာဒဝ်.
2 ခုဝ်, အန် ဝီ ကာဘ့လဲပ် ဟာဝ် ဒူင် ကွယ် အာပေတာရူ ဂါယ် ဒီဘဲ ပီ ရွက့် ဇဝ် ယေဆူ တွိုန်. အန် ဝီ တဝ်း, “ဂေ ဟဲ့ ဒိုဝ်း လေး ဒုဝ် ဘူင့် ဇဝ် ယေဆူ ခဲင် ဘာရေဝ်. ယေ မိူဝ် တူ နပ်, ဂေ ဝီ အုန် နာ မှဝ်.”
3 အန် ဟဲ့ ဟွတ့် ကာလာင် ပါယ် တီ, အာပေတာရူ ဘော ဒီဘဲ ဇဝ် ယေဆူ ပေါ အူ ဝီ တွိုန်, ဂါယ် ဝီ ဟာဝ် ဒူင် ကွယ် ကာဒဝ် ဘာရေဝ်.
4 ဂါယ် မိူဝ် ကာဘ့လဲပ် ဟာဝ်. ဒီဘဲ ပေါ အူ ဝီ တွိုန်, အန် ယီ ကာဘ့လဲပ် ဟဲ လွှိုမ် အာပေတာရူ တဲး အန် ဇမ် ဒီ အာတ့်.
5 အန် ဝီ မုတ် ယွတ်, ဘော ယိုဝ် ဘိက် အီ ကွယ် ဒီ တီ. အန် ယီ တူ လိုပ် နာ ခဲင်.
6 အာဆီမူန် အီ စိူဝ် ဘော အာပေတာရူ, အီ ဒူပ် ဒီ ပန်, အန် ဘော ဇမ် ဒူင် ကွယ် ကာဒဝ် ဘာရေဝ်, ဝီ ဟာဝ် လိုပ် နာ ခဲင်. အန် ဝီ ယိုဝ် ဘိက် ပီ ကာဘန် ဂေ ဒီ ဒုဝ် ဇဝ် ယေဆူ, န့ ဆီ ကွယ် ခဲင် ကာဒဝ် ဘာရေဝ်.
7 ဘော ကာမဲ့ အီ ကာဘိတ် နာ အန် ဟဲ့ ဒီဂပ် အုန် ပေါ ပ့လုဝ့်, အာဝ် ကွယ် ဒူပ် ဘိက် တွိုန်.
8 ဝါယ် အန် တီ ဒီဘဲ ပေါ အူ ဝီ, အီ ဟဲ့ တး ဇမ် ဒီ အာတ့်, အန် ဘော ဝီ လိုပ် ခဲင် ကာဒဝ် ဘာရေဝ်. ဒေါ ယိုဝ် အန် တူတ့် ဒွန် မျုဝ်, အန် မိူဝ် ညှိုမ်.
9 န့ ယီ ညှမ် ကာလှုး ဒီ နဝ်း ဂါယ် ပီ ဒဲမ် အုန် ခဲင် ဘပ် ဇဝ်ဖြာ လွင် ဇဝ် ယေဆူ လုဝ် ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်.
10 ဟဲ့ ဟွတ့်, ဂါယ် မိူဝ် ဝီ ဝေန့် ကာင် ဂေ.
11 နာင် မာရီ ယီ ကွယ် နာ ရေတ့် ကာဒဝ် ဘာရေဝ်, ဝီ ယာမ်. ဒေါ ယာမ် အန် ပါယ် တီ, အန် ဝီ မုတ် ယွတ် နာ ခဲင် ကာဒဝ် ဘာရေဝ်.
12 အန် ဘော ယိုဝ် အာမူ အာမာတ် ဇဝ်ဖြာ အာ ကာဒင် အီ ဟဲ့ တာ ခြိုင် လုယ်, ကွယ် ဒူင် ဒွိုမ် ဘ့လေး ဂေ ဒုဝ် ဘူင့် ဇဝ် ယေဆူ. အူ ကာဒင် ကွယ် နာ ဒဲင် ဂိန့်. ပေါ အူ ကာဒင် ကွယ် နာ ဒဲင် စေန့်.
13 ဂါယ် ဝီ ဒီမွှတ် နာင် မာရီ တွိုန်, ဝီ တဝ်း, “မဲ နာင်, မှဝ် န့ ပါယ် ပီ ယာမ် မဲ.း” အန် တဝ်း, “ဂေ ဟဲ့ ဒိုဝ်း ဝဲန် ဒုဝ် ဘူင့် အန် ဇဝ် အုဝ်. အုဝ် တူ နပ် နာ မှဝ် ဂေ ဟဲ့ ဝီ ဘ့လေး အုန် အန်.”
14 အန် ဟဲ့ ဟွတ့် ကာလာင် ဂြုဝ်း တီ, အန် ဝီ ယွတ် နာ ပန်, ဝီ ယိုဝ် ဇဝ် ယေဆူ ကွယ် ဒီ တီ. အန် ယီ တူ နပ်, န့ မုး ဇဝ် ယေဆူ.
15 ဇဝ် ယေဆူ ဝီ တဝ်း, “အိုယ် နာင်, မှဝ် န့ ပါယ် ပီ ယာမ် မဲ.း မဲ ဟြေတ့် အာဆေ.း” နာင် မာရီ ယီ ထာင် န့ မုး ဒူအီ ရန့် ကာပိုမ် တွိုန်. ခုဝ်, အန် တဝ်း, “အိုယ် ဒါ, ဆေ မဲ ဟဲ့ ဒိုဝ်း ဝဲန် ဒုဝ် ဘူင့် အန်, တဲး မဲ ကာလာင် ဒီ အုဝ် ဒူင် ဘ့လေး မဲ ဒုဝ် အန်, တဲး အုဝ် ပွိုန် ဒီ ဟာဝ် ဒိုဝ်း တး အန်.”
16 ပန် တီ ဇဝ် ယေဆူ ပီ ဝီ တဝ်း ဒီ အန်, “နာင် မာရီ.” နာင် မာရီ ဝီ ယွတ် နာ အန်, ဝီ တဝ်း ခဲင် ဂြုဝ်း ဟဲဘြဲ, “ရာဘုဝ်နီ.” လွင် ဒါင် အန် လေး, “ဒါ ဆာရာ.”
17 ဇဝ် ယေဆူ ဝီ တဝ်း, “ကွဲ့ ပါ ဒုဝ် အုဝ်. ခုဝ်, အုဝ် ညှမ် ဝေန့် ဒူင် ကွယ် ဂုန့် အုဝ်. တဲး မဲ ဟာဝ် ဒီ ဘီနွင် အုဝ်, တဲး မဲ ကာလာင် ဒီ ဂေ လွင် အုဝ်, ‘အုဝ် ဒီ ဝေန့် ဒူင် ကွယ် ဂုန့် အုဝ် ဘော ဒူင် ကွယ် ဂုန့် ဘေ, အီ မုး ဇဝ်ဖြာ ပီ ကြိုပ် အုဝ် ဘော ဇဝ်ဖြာ ပီ ကြိုပ် ဘေ.’”
18 ပန် တီ နာင် မာရီ အီ တး မိူင် မာက်ဒါလာ, အန် ဝီ ဝေန့် ဒူင် ကွယ် ဂေ ဒီဘဲ ဇဝ် ယေဆူ တွိုန်, ဝီ တဝ်း ဒီ ဂေ, “အုဝ် ဟဲ့ ယိုဝ် အန် ဇဝ်.” ဟဲ့ ဟွတ့်, အန် ဝီ ခဲ ဒီ ဂေ လွင် ပဲ့ ဟဲ့ ကာလာင် ဇဝ် ယေဆူ ဒီ အန်.
19 ဒေါ မုး ဆီငဲ ဝါယ် ဆီငဲ ဒီလှဝ် ခဲင် မှိုဝ်, ဂေ ဒီဘဲ ဇဝ် ယေဆူ ဟဲ့ တး ကွယ် ရိုမ်. ဂေ မိူဝ် ဟဲ့ ယုဝ် ကာဆဝ် ဂေ ဒါ တာင် ယူဒါ. ဂေ ဟဲ့ ကာဘိတ် မာလုဝ်း ခဲင် ကာင် ဒူင် ကွယ် ဂေ. ဒေါ အန် တီ ဇဝ် ယေဆူ ဝီ ကာပ့လုး ဒူင် ကွယ် ဂေ တီ. အန် ဝီ တဝ်း, “တဲး ဘေ မိုဝ်း နဝ်း ဂျီတ်.”
20 အန် ဟဲ့ ဟွတ့် ကာလာင် ဂြုဝ်း တီ, အန် ဝီ ဘျ ဒီ ဂေ ဘော ဒဲ ဘော ဘြေတ့် အန်. ဂေ ဒီဘဲ အန် ယီ ဒါခိုယ် ကာဆဝ် ဒေါ ယိုဝ် ဂေ ဒီ အန်.
21 ဇဝ် ယေဆူ ဝီ တဝ်း ပေါ အူ ဇေန့်, “တဲး ဘေ မိုဝ်း နဝ်း ဂျီတ်. အုဝ် ဒီ တိုယ် ဘေ, တဲး န့ ပီ ဇဝ်ဖြာ ဟဲ့ တိုယ် အုဝ်, တဲး ဘေ ကာလာင် လွင် အုဝ် ဒီ အီ ဟဝ်.”
22 အန် ဟဲ့ ကာလာင် ဂြုဝ်း တီ, အန် ဝီ ဘုတ် ဖွိုမ် အန် ဒီ ဂေ, ဝီ တဝ်း, “တဲး ဘေ ဒိုဝ်း နဝ်း ဖွိုမ် ဇဝ်ဖြာ.
23 ဆေ ဘေ ဘ့လွာ့ ဝဲန် မှာပ် အီ ဟဝ်, ဘော အုဝ် ဘ့လွာ့ ဝဲန် မှာပ် ဂေ တီ. ဆေ ဘေ တူ ဘ့လွာ့ ဝဲန် မှာပ် အီ ဟဝ်, ဘော အုဝ် တူ ဘ့လွာ့ ဝဲန် မှာပ် ဂေ တီ.”
24 န့ ယီ မုး အာထုဝ်မာတ်, အီ စိူဝ် ဘော အာဒီဒါမာတ်, အီ ဘာ့ ခဲင် ဖိုင် ဒီဘဲ ဇဝ် ယေဆူ ဂိုဝ် ဒီ အာ ဝီ တွိုန်. အန် စိူဝ် ဘော အာဒီမူတ်. အန် တူ ကွယ် ဒူင် ကွယ် ဒီဘဲ ဇဝ် ယေဆူ ဒေါ ကာပ့လုး ဇဝ် ယေဆူ ဒီ ဂေ.
25 ခုဝ်, ဂေ ဒီဘဲ အီ ဟဲ့ ယိုဝ် ဇဝ် ယေဆူ, ဂေ ဝီ တဝ်း ဒီ အန်, “ယေ ဟဲ့ ယိုဝ် ဇဝ် ယေဆူ.” အန် ယီ တဝ်း ဒီ ဂေ, “ဆေ အုဝ် တူ ယိုဝ် ဒိမ် ပီ ဒွက် ဂေ မာဟိန် ဒီ ဒဲ အန်, ဆေ အုဝ် တူ ပွိုန် ဒီ ပါ ဒိမ် တီ ဘော ပါ ဘြေတ့် အန်, အုဝ် တူ ညှိုမ် ဂြုဝ်း ဘေ.”
26 ဝါယ် အန် တီ ဘူ ဆီငဲ, ဂေ ဒီဘဲ ဇဝ် ယေဆူ ဝီ ကွယ် ရိုမ် ခဲင် ကာင်. ခါ နီ ဘော အာထုဝ်မာတ် ကွယ် ရိုမ် ဒူပ် ဂေ. ဂေ ဟဲ့ ကာဘိတ် မာလုဝ်း. ဇဝ် ယေဆူ ယီ ကာပ့လုး ဒီ ဂေ, ကွယ် ကာတဲ ဂေ, ဝီ တဝ်း, “တဲး ဘေ မိုဝ်း နဝ်း ဂျီတ်.”
27 အန် ဝီ တဝ်း ဒီ အာထုဝ်မာတ်, “တဲး မဲ ဘ့လေး ဒဲ မဲ ဒီ နီ. တဲး မဲ ယွတ် ဘော ဒဲ အုဝ်, ဒိုဝ်း ဒဲ မဲ ပါ ဘြေတ့် အုဝ်. ကွဲ့ တဲး မဲ မိုဝ်း နဝ်း ကာလိင် ကာလဲ. တဲး မဲ ညှိုမ်.”
28 အာထုဝ်မာတ် ဝီ တဝ်း, “မဲ မုး အန် ဇဝ်, အီ အိုပ် အုဝ်, မဲ ဘော မုး ဇဝ်ဖြာ ပီ ကြိုပ် အုဝ်.”
29 ဇဝ် ယေဆူ ဝီ တဝ်း ဒီ အန်, “ကူပ် ယိုဝ် မဲ ဒုဝ် အုဝ်, မဲ ဟဲ့ ညှိုမ်. ဂေ ဒူအီ အီ တူ ပွိုန် ယိုဝ် မာဆေ, ဆေ ဂေ ယီ ညှိုမ်, ဂေ ဒီ ဘဲန် နဝ်း ဒါခိုယ်.”
30 ဇဝ် ယေဆူ ဘော ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်, တဲး ဒီဘဲ အန် ပွိုန် ဒီ ယိုဝ်. လွင် အန် တီ ယီ တူ ဒဲမ် အုန် ခဲင် ဘပ် နီ.
31 ခဲ့ ပီ ဒဲမ် အုန် ခဲင် ဘပ် နီ, အုဝ် ဟဲ့ ဒဲမ် အုန်, တဲး ဘေ ညှိုမ်, ဇဝ် ယေဆူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဘော မုး ဂွန် ဇဝ်ဖြာ. အုဝ် မိူဝ် ဟဲ့ ဒဲမ် လွင် အန် တီ, တဲး ဘေ ပွိုန် အာဆာက် ကာမာယ် ပီ ဒွါ ဇဝ်ဖြာ ဒီ ဘေ ကူပ် ညှိုမ် ဘေ ဇဝ် ယေဆူ.

JHN 21
1 ဝါယ် အန် တီ ဇဝ် ယေဆူ ဝီ ကာပ့လုး ဒီ ဒီဘဲ အန် ဒေါ ကွယ် ဂေ ဒီ ခူပ် အိုမ် ဒိုင် အီ စိူဝ် အိုမ် ထီဘေရီ. န့ ပါယ် နီ.
2 န့ မိုဝ်း အာဆီမူန်, အီ စိူဝ် ဘော အာပေတာရူ ဘော အာထုဝ်မာတ်, အီ စိူဝ် ဘော အာဒီဒါမာတ်, ဘော အာနာထာနေလ အီ တး မိူင် ခါနာ, အီ ကွယ် ခဲင် အိူင် ဂါလီလေ, ဘော ဂွန် အာဇေဘေဒေ အာ ဝီ တွိုန်, ဘော ဒီဘဲ ဇဝ် ယေဆူ အာ ဝီ, ဂေ မိူဝ် ဟဲ့ ကွယ် ရိုမ်.
3 ဒေါ အန် တီ အာပေတာရူ ဝီ တဝ်း ဒီ ဂေ, “အုဝ် ဒီ ဟာဝ် မှေတ့် ဂါ.” ဂေ ဝီ တဝ်း, “ယေ ဒီ ဟာဝ် ဒူပ် မဲ.” ပန် တီ ဂေ ဝီ လေး ခဲင် ကာင် ဒူင် ကွယ် ဂေ, ဝီ ဟာဝ် လိုပ် ခဲင် ရိုဝ်. ခဲင် မှိုဝ် တီ, ဂေ ယီ တူ ပွိုန် မာဆေ.
4 ဆိန့်ဝး စေဝ်, ဇဝ် ယေဆူ ကွယ် ဒီ ခူပ် ဘာင် အိုမ်. ဂေ ဒီဘဲ အန် ယီ တူ နပ်, န့ မုး အန်.
5 အန် ယီ ဒဲ့ ဂေ တဝ်း, “အိုယ်, ဂိုက် အုဝ်, ဘေ တူ မိုဝ်း ဒီ ပွိုန် မာဂါ.း” ဂေ ဝီ တဝ်း, “အာဝ် ပွိုန်.”
6 ပန် တီ အန် ဝီ တဝ်း, “တဲး ဘေ ဘျွာ န့ရပ် ဘေ ဘ့လာက် အာအး ရိုဝ် ဘေ. ဘေ ဒီ ဘော ပွိုန် မာဂါ မင် ဒုဝ်.” ဂေ ဘော ဘူင် ပါယ် တီ, ဘော မိုဝ်း မာဂါ ကိူန် ကာဆဝ် လိုပ် ခဲင် န့ရပ် ဂေ. ဂေ ကော ဟူ ပဲ ဒီ ဒိူတ် န့ရပ် တဲး မာဂါ လိုပ် ခဲင် ရိုဝ်.
7 ဒေါ အန် တီ န့ မုး ဒီဘဲ ပီ ရွက့် ဇဝ် ယေဆူ တွိုန်. အန် ဝီ တဝ်း ဒီ အာပေတာရူ, “န့ မုး အန် ဇဝ်.” အာပေတာရူ ကော နပ်, န့ မုး အန် ဇဝ်, အန် ဝီ ဒိုဝ်း ဆီတုဝ် တာင် အန် ပီ ဘုတ့် အုန် အန် ခါ အာတ့် ဝီ စှိုပ်, ဘော ဒဲန် လိုပ် ခဲင် အိုမ်.
8 ဂေ ဒီဘဲ အီ ဆီ ကွယ် ခဲင် ရိုဝ်, ဂေ ဝီ ပဝ့် ရိုဝ်, ဒူပ် အာပေတာရူ. ဂေ ဘော လာက် ဘော န့ရပ် ဂေ, အီ မိုဝ်း မာဂါ နုဝ့် နာ ခဲင်. ကူပ် ကွယ် ဂေ ကာတတ် ဘာင် အိုမ်, အာဝ် ဟူ ကာတူင့် ကာဘက် အာ မာယဝ်း ကာနိး.
9 ဒေါ ဇမ် ဂေ ဒီ ခူပ် ဘာင် အိုမ် တွိုန်, ဂေ ဝီ ယိုဝ်, န့ မိုဝ်း ငဝ်, ဘော မာဂါ ဟဲ့ တာတ် ဒဲင် န့ကိုဝ် ငဝ်, ဘော ခါမုန် အီ စဲက်.
10 ဇဝ် ယေဆူ ဝီ တဝ်း ဒီ ဂေ, “တဲး ဘေ ဒွါ မာဂါ မင် ဒုဝ် ပဲ့ ဟဲ့ မှေတ့် ဘေ ဒီ အုဝ်.”
11 အာဆီမူန် အီ စိူဝ် ဘော အာပေတာရူ ဝီ လိုပ် ခဲင် ရိုဝ်, ဝီ ဒိူတ် န့ရပ်, တဲး န့ ကော ဇမ် ဒီ ခူပ် ဘာင် အိုမ်. မာဂါ အီ ကွယ် ခဲင် န့ရပ် တီ မုး မာဂါ တာင် ဒီလူယ် အာဒါ အူ မာယဝ်း ဒီ ဖန် ဂိုဝ် ဒီ အူယ် ဒုဝ်. မာဂါ ပီ ဘော ဟဲ့ ကိူန် ခဲ့ တီ, န့ရပ် ယီ တူ ကာယာတ့်.
12 ဇဝ် ယေဆူ ဝီ တဝ်း ဒီ ဂေ, “တဲး ဘေ တး ဟူမ် ဘူမ် ညှာ ဘေ.” ဂေ ဒီဘဲ ဇဝ် ယေဆူ တွိုန်, အာဝ် မိုဝ်း အာဆေ အီ ယ ဒီမွှတ် တဝ်း, “အာဆေ မဲ မုး.း” ခဲင် နဝ်း ဂေ, ဂေ ဟဲ့ နပ်, အန် မုး အန် ဇဝ်.
13 ပန် တီ ဇဝ် ယေဆူ ဝီ တး ကာတတ် ဒူင် ကွယ် ဂေ, ဝီ ဒိုဝ်း ခါမုန်, ဒွါ ဒီ ဂေ. အန် ဒိုဝ်း ဘော မာဂါ, ဝီ ဒွါ ဒီ ဂေ.
14 န့ မုး အူယ် ဇေန့် ခါ နီ, ဇဝ် ယေဆူ ဟဲ့ တး ကာပ့လုး ဒီ ဒီဘဲ အန် ဝါယ် ဟဲ့ ဝီ ယိတ့် ဝီ အိမ် အန်.
15 ဂေ ဘောကာဂ့လျီတ် ဟဲ့ ဟွတ့် ဟူမ် ဘူမ် ညှာ ဂေ, ဇဝ် ယေဆူ ဝီ တဝ်း ဒီ အာဆီမူန်, အီ စိူဝ် ဘော အာပေတာရူ, “မဲ အာဆီမူန် အီ မုး ဂွန် အာယောဟာန်, တဲး မဲ ကာလာင် ဒီ အုဝ်. ဟဲ့ မှာန်, မဲ ရွက့် အုဝ် လွှိုမ် ဂေ နီ ရွက့် အုဝ်.း” အာပေတာရူ ဝီ တဝ်း, “ဟဲ့ မှာန်. မဲ ဇဝ်, မဲ နပ်, အုဝ် ရွက့် မဲ.” ဇဝ် ယေဆူ ဝီ တဝ်း, “တဲး မဲ ဟျီင် ဂေ ဒူအီ အီ ပီ ဂွန် မာဘူ အုဝ်.”
16 ပေါ အူ ဇေန့် ဇဝ် ယေဆူ တဝ်း, “မဲ အာဆီမူန် အီ မုး ဂွန် အာယောဟာန်, တဲး မဲ ကာလာင် ဒီ အုဝ်. ဟဲ့ မှာန်, မဲ ရွက့် အုဝ်.း” အန် ဝီ တဝ်း, “ဟဲ့ မှာန်. မဲ နပ်, အုဝ် ရွက့် မဲ.” ဇဝ် ယေဆူ ပီ ဝီ တဝ်း, “တဲး မဲ ဟျီင် ဂေ ဒူအီ အီ ပီ မာဘူ အုဝ်.”
17 ပေါ အူ ဇေန့် ဇဝ် ယေဆူ ပီ ဝီ တဝ်း, “မဲ အာဆီမူန် အီ မုး ဂွန် အာယောဟာန်, တဲး မဲ ကာလာင် ဒီ အုဝ်. ဟဲ့ မှာန်, မဲ ရွက့် အုဝ်.း” ဒေါ အန် တီ အာပေတာရူ ဝီ က့လိုဝ် ကူပ် ဒီမွှတ် ဇဝ် ယေဆူ ဒီ အန် အူယ် ဇေန့် တဝ်း, “ဟဲ့ မှာန်, မဲ ရွက့် အုဝ်.း” အန် ပီ ဝီ တဝ်း, “မဲ ဇဝ်, မဲ နပ် တူတ့် ဒွန် မျုဝ်. မဲ ဘော နပ်, အုဝ် ဟဲ့ ရွက့် မဲ.” ဇဝ် ယေဆူ ပီ ဝီ တဝ်း, “တဲး မဲ ဟျီင် ဂေ ဒူအီ အီ ပီ မာဘူ အုဝ်.
18 အုဝ် တဝ်း အာခ်ု ဒီ မဲ. ခါ အာတ့် ဒေါ ဆီ နှိုမ် မဲ, မဲ နပ် ဒီ စှိုပ် ခြိုင် စှိုပ် ဆဲ့ ရာင် မဲ, ဝီ ဟာဝ် ဒွန် နာ ဒွန် ပ့လုဝ့်, ဒူပ် ပီ အိုင် မဲ. ဆေ မဲ ဟီ ကတ်, မဲ ဒီ ဒပ် ဒဲ မဲ. န့ ဒီ ဘော မိုဝ်း အီ ဟဝ်, ဂေ ဒီ စှိုပ် ဆဲ့ ပေါ အူ မျုဝ် ဒီ မဲ, တိုယ် မဲ ဟာဝ် ဒူင် တူ ဆီ ဟာဝ် မဲ.”
19 ဇဝ် ယေဆူ ကာလာင် ဂြုဝ်း တီ, တဲး အာပေတာရူ နပ် ဒီ အာတ့် လွင် ပီ ဒီ ပါယ် အန် ဒီ ယမ်, တဲး အာဖုင် ဒင်ခုဝ် ဇဝ်ဖြာ ဘော လိုဝ်း ဒီ အီ. ဟဲ့ ဟွတ့်, ဇဝ် ယေဆူ ဝီ တဝ်း, “တဲး မဲ ဟာဝ် ဒူပ် အုဝ်.”
20 ပန် တီ အာပေတာရူ ဝီ ယွတ် နာ ပန်, ဝီ ယိုဝ် ဒီဘဲ ဝီ ပီ ရွက့် ဇဝ် ယေဆူ. အန် ဟဲ့ ဒူပ် ဂါယ်. ဒီဘဲ တီ မုး အီ ဒွိုမ် နေ ဒီ ဇဝ် ယေဆူ ဒေါ ဟူမ် ဂေ ဘ့လွယ် တွိုန်, ဝီ အီ တဝ်း, “မဲ ဇဝ်, အာဆေ ဒီ အာပ် မဲ ဒီ ရန်ဆူ မဲ.း”
21 အာပေတာရူ ယီ ယိုဝ် ဒူအီ တီ, အန် ဝီ ဒီမွှတ် ဇဝ် ယေဆူ, ဝီ တဝ်း, “မဲ ဇဝ်, ဝီ တီ အန် ဒီ ပါယ် မှဝ်.း”
22 ဇဝ် ယေဆူ ဝီ တဝ်း, “ဆေ အုဝ် ဆီ တဲး အန် ကွယ်, တဲး ကော ဇမ် အာခြာဝ် ပန် ဒီ ဝီ တး အုဝ်, န့ တူ မုး အာရေ မဲ. မဲ လုဝ် ဒူပ် အုဝ်.”
23 ကူပ် ကာလာင် ဇဝ် ယေဆူ ဂြုဝ်း တီ, ဂေ ဒူအီ ညှိုမ် ဇဝ် ယေဆူ, ဂေ ဝီ လာယ် ကာလာင် ကော ကာလတ့် လွင် ဒီဘဲ ဝီ တီ. ဂေ တဝ်း, အန် တူ ဒီ ယမ်. ဇဝ် ယေဆူ ယီ တူ တဝ်း, အန် တူ ဒီ ယမ်. အန် တဝ်း, “ဆေ အုဝ် ဆီ တဲး အန် ကွယ် တဲး ကော ဇမ် အာခြာဝ် ပန် ဒီ ဝီ တး အုဝ်, န့ တူ မုး အာရေ မဲ.”
24 အုဝ် မုး ဒီဘဲ ဇဝ် ယေဆူ, အီ ဟဲ့ ခဲ ဆက်ဆေ လွင် ဇိုဝ် တီ ဒွန် မျုဝ်. အုဝ် မိူဝ် ဟဲ့ ဒဲမ် အုန် တူတ့်. အေ ဘော နပ်, ဂြုဝ်း တီ ဟဲ့ မှာန်.
25 ဇဝ် ယေဆူ မိူဝ် ဟဲ့ ဘူင် ဘဲန် မျုဝ် ဘဲန် မျုဝ်. ဆေ န့ ဒီ ဒဲမ် အုန် တူတ့် ဒွန် မျုဝ်, အုဝ် ထာင်, ဒဲင် ကာဒါယ် အာဝ် မိုဝ်း ဒူင် ဒီ အုန်.

ACT 1
1 အိုယ် မဲ အာထေအုဝ်ဖီလုဝ်, ဘပ် ပီ ဒဲမ် အုန် အုဝ် ဒီ မဲ ခါ အာတ့် အုဝ် ဟဲ့ ဒွိုမ် ဒဲမ် လွင် ပဲ့ ဟဲ့ ဘူင် ဇဝ် ယေဆူ ဘော ပဲ့ ဟဲ့ မာနုဝ် အန် ဒီ အီ.
2 အူ ဆိန့် ဒေါ ဂုဝ် အန် ကော ဇမ် ဆီငဲ ဒေါ ဝီ လေး အန် ဒဲင် ကာဒါယ် နီ, ဝီ ဟုဝ့် ဂါင်ဟြာဝ်, အုဝ် ဟဲ့ ဟွတ့် ဒဲမ် အုန် တူတ့် ဒွန် မျုဝ် လွင် အန် တီ. အာတ့် ဟုဝ့် ဇဝ် ယေဆူ ခဲင် ဂါင်ဟြာဝ်, နဝ်း ဖွိုမ် ဇဝ်ဖြာ ဟဲ့ စ်ု ဇဝ် ယေဆူ ကာလာင် ဂြုဝ်း ဒီ ဒီဘဲ အန်, အီ မုး ဒူအီ ပီ ရဝ်း ပီ တိုယ် အန်. အန် ကာလာင် ဒီ ဂေ, တဲး ဂေ နပ်, မာဆေ ပီ လုဝ် ဂေ ဘူင်.
3 ပန် တီ ဝါယ် ဟဲ့ ဟွတ့် ယမ် ဇဝ် ယေဆူ, ဝါယ် ဟဲ့ ဟွတ့် ဝီ ယိတ့် ဝီ အိမ် အန်, အန် ဟဲ့ ဝီ ကာပ့လုး ဒီ ဒီဘဲ အန်. အန် မိူဝ် ဘူင် ဒွန် မျုဝ်, တဲး ဂေ နပ် ဆီချာ လွင် ဇဝ် ယေဆူ အာဝ် ဟူ ယမ်, ဟဲ့ ဝီ ယိတ့် ဝီ အိမ်. အာဒါ ဖွုန် ဂိုဝ် ဆီငဲ အန် ဝီ ကာပ့လုး ဒူင် ကွယ် ဂေ, တဲး ဂေ ပွိုန် ဒီ ယိုဝ် အန်. ဒေါ အန် တီ အန် ကာလာင် ဒီ ဂေ လွင် အာခြာဝ် ဒီ တး အိုပ် ဇဝ်ဖြာ ကာဒါယ်.
4 အူ ဆီငဲ, ဒေါ ကွယ် ရိုမ် ဇဝ် ယေဆူ ဒူပ် ဒီဘဲ အန်, အန် ဝီ တဝ်း ဒီ ဂေ, “ဘေ မ့ပါဝ် လေး ဟာဝ် ရေတ့် မိူင် ယေရူဆာလဲမ်, တဲး ဘေ နှဝ့်, တဲး ဇဝ်ဖြာ အီ မုး ဂုန့် အုဝ် ကော ဘူင် ပီ ဒွိုမ် ကာလာင် အန် ဒီ ဘေ.
5 အုဝ် ဟဲ့ ဒွိုမ် ကာလာင် လွင် ကာဒိက် ဆတ်ဇာ ပဲ့ ဟဲ့ ဒွါ ဇဝ်ဖြာ ဒီ ဘေ. အုဝ် ဟဲ့ ဒွိုမ် တဝ်း, ‘ဒါ ဆာရာ အာယောဟာန် ဟဲ့ စိုပ် ဒူအီ ခဲင် အိုမ်. အာဝ် လှေန့်, အုဝ် ယီ ဒီ ဒွါ နဝ်း ဖွိုမ် ဇဝ်ဖြာ ဒီ ဘေ, တဲး န့ ကော နုဝ့် ခဲင် နဝ်း ဘေ.’”
6 ဒေါ ကွယ် ဇဝ် ယေဆူ ဒူပ် ဒီဘဲ အန်, ဂေ ဝီ ဒီမွှတ် အန် တဝ်း, “မဲ ဇဝ်, မဲ ဒီ ဝီ ဒွါ ဂေ ဒူအီ အီဆာရေလ အိုပ် မိူင် ဂေ ဒေါ တီ နီ.း”
7 ဇဝ် ယေဆူ ဝျီ့ ဂြုဝ်း ဂေ တီ. အန် တဝ်း, “ဘေ တူ လုဝ် နပ် အာခြာဝ် အန်, ဆီငဲ အန်. ဇဝ်ဖြာ အီ မိုဝ်း ပွုန် တာင် ဟဲ့ ဟွတ့် ဘ့လေး အုန် ရာင် အန် ပန် မှဝ် အာခြာဝ် အန် တီ ဒီ တး ဇမ်.
8 န့ ယီ မုး ဘေ, နဝ်း ဖွိုမ် ဇဝ်ဖြာ ဒီ လိုပ် ခဲင် နဝ်း ဘေ, တဲး ဘေ မိုဝ်း ပွုန် တာင်. ဝါယ် အန် တီ ဘေ ဒီ ကာလာင် တဲး ဂေ အီ ဟဝ် နပ် လွင် အုဝ်. ပါယ် တီ, ဘေ ဒီ ကာလာင် လွင် အုဝ် ခဲင် မိူင် ယေရူဆာလဲမ် ဘော မိူင်, ဘော ခဲင် အိူင် ယူဒါ ဘော မိူင် ဆာမာရီ ဘော မိူင်. ဟဲ့ ဟွတ့် ဘေ ဒီ ဘော ကာလာင် လွင် အုဝ် တဲး ကော ဇမ် ဒွန် နာ ဒွန် ပ့လုဝ့် ဒဲင် ကာဒါယ်.”
9 ဇဝ် ယေဆူ ဟဲ့ ဟွတ့် ကာလာင် ဂြုဝ်း တီ ဒီ ဒီဘဲ အန်, ဂေ ဝီ ယွတ် ဘော ယိုဝ် အန် ဟုဝ့် နာ ဒဲင်. န့အု ဟဲ့ တး, ပ့လိုက် အန်, ဒိုဝ်း အန်, တဲး အန် ဟုဝ့် ဂါင်ဟြာဝ်, ကွဲ့ ဟူ တဲး ဂေ ပွိုန် ဒီ ယိုဝ် အန်.
10 ဝါယ် အန် တီ ဂေ ယွတ် တွင့် ဂါင်ဟြာဝ်. ဒေါ အန် တီ န့ ဝီ မိုဝ်း ဒူအီ အာ ဝီ, ဂါယ် တာ ခြိုင် လုယ်, တး ဇမ် ဒီ အာတ့် ဂေ. ဂါယ် ဝီ တဝ်း,
11 “အိုယ် ဘေ ဒူအီ အီ ကွယ် အိူင် ဂါလီလေ, မှဝ် န့ ပါယ် ပီ ယွတ် တွင့် ဘေ ဂါင်ဟြာဝ်.း ဇဝ် ယေဆူ အီ ဟဲ့ လေး ဒူင် ကွယ် ဘေ, ဟုဝ့် ဂါင်ဟြာဝ်, အန် ပီ ဒီ ဝီ တး လူင်. ဘေ ဟဲ့ ယိုဝ် အန် ဟုဝ့် ပါယ် မှဝ်, အန် ဒီ ဝီ တး လူင် ပါယ် တီ.”
12 ဝါယ် အန် တီ ဂေ ဒီဘဲ ဇဝ် ယေဆူ ဝီ လူင် ဒဲင် နွန် ဟေ နာမန်, ဟာဝ် ဝေန့် ခဲင် မိူင် ယေရူဆာလဲမ်. နွန် တီ ဂါယ် မိူင် ယေရူဆာလဲမ်, ဂါယ် လာယ် ကာတူင့် ခဲ့ ပီ ခ့ဝါင် ဂေ ဟာဝ် ဆီငဲ ဒီလှဝ်.
13 ဂေ ဟဲ့ ဟွတ့် ဇမ် မိူင် ယေရူဆာလဲမ်, ဂေ ဝီ လိုပ် ခဲင် ကာင် အူ ကာင်, ဟုဝ့် ကွယ် ခဲင် ဟူင် တာင် အီ ကွယ် ခြွင့် နာ ဒဲင်. ခဲင် ဟူင် တီ, ဂေ ဝီ ကွယ် ရိုမ်. န့ မုး အာပေတာရူ, အာယောဟာန်, အာယာကူပ်, အာအန်ဒါရူ, အာဖီလိပ်, အာထုဝ်မာတ်, အာဘာထုဝ်လုဝ်မုဝ်, အာမာထဲ ဘော အာယာကူပ် အီ မုး ဂွန် အာလာဖဲ, အာဆီမူန် အီ ဟဲ့ ဒွိုမ် ဘဲန် ဒါ ဇူန် ဘော အာယူဒတ် အီ မုး ဂွန် အာယာကူပ်.
14 ဂေ ဘောကာဂ့လျီတ် ကွယ် ရိုမ် ခဲင် ဟူင် တွိုန်. ဂေ မိူဝ် ဟဲ့ ဘဲန် အူ နဝ်း, ကွယ် ဆာခိုဝ် ဆေဆေ. ဘော အီဘိုန့် မင် အီ, ဘော နာင် မာရီ, အီ မုး မာ ဇဝ် ယေဆူ ဘော ဝါ အန်, ဂေ ကွယ် ရိုမ် ဒူပ် ဂေ ဒီဘဲ ဇဝ် ယေဆူ.
15 ဒေါ အန် တီ အာပေတာရူ ဝီ ယိတ့်, ဝီ ကာလာင် ဂြုဝ်း ဒီ ဂေ. (န့ ဘော မိုဝ်း ဒူအီ ကာဘက် အူ မာယဝ်း ဒီ အာ ဂိုဝ် ဝီ ကွယ် ရိုမ် ခဲင် ဟူင် တွိုန်.)
16 အန် တဝ်း, “အိုယ်, ဘေ ဘီနွင်, ဒေါ တီ နီ, န့ ဟဲ့ ဘဲန် ပီ ဒွိုမ် ဒဲမ် အုန် ဇဝ်ဖြာ ခဲင် ဘပ် အန်. ဒေါ မွိုန်, နဝ်း ဖွိုမ် ဇဝ်ဖြာ ဟဲ့ တဲး ခုန်ဒီခမ် အာဒါဝိတ် ကာလာင် ဂြုဝ်း လွင် အာယူဒတ် အီ ဟဲ့ နှဲ န့တေန့် ဒီ ဂေ ဒူအီ အီ မှေတ့် ဇဝ် ယေဆူ.
17 ခဲင် ဖိုင် ယေ ဒီဘဲ ဇဝ် ယေဆူ, ဟဲ့ ဘာ့ ဘော အန် အူ ဝီ. ဂါန် ပီ ဘူင် ယေ, ဘော အန် ဟဲ့ ဘူင်. ဒေါ တီ နီ အန် ယီ ဟဲ့ ယမ်.”
18 ခဲ့ ပွိုန် အန် ရွိုန်, ဒေါ စွယ် အန် ဂေ ရန်ဆူ ဇဝ် ယေဆူ တွိုန်, အန် ဝီ ဟာ စိုဝ်း မာန် အူ ပ့လုဝ့်, ဝီ ဟာဝ် ဟွယ် မဲင် အန်, ဝီ စုဝ်း ဆတ့် ဝတ့် အန် ကာယာတ့် မာတုး လေး တူတ့် ခဲင် မာန် တီ.
19 ဂေ ဒူအီ ကွယ် ခဲင် မိူင် ယေရူဆာလဲမ်, ဂေ ဒွန် အီ နပ် လွင် အန် တီ. ခုဝ်, ဂေ ဝီ ဒဲ့ မာန် တီ စိူဝ် “ဒူင် လေး နှာမ်”. ခဲင် ဂြုဝ်း ဂေ န့ လေး “အာကေဒါမာ”.
20 အာပေတာရူ ဝီ တဝ်း, “ခဲင် ဘပ် ဇဝ်ဖြာ န့ ဟဲ့ ဒဲမ် အုန် လွင် မာန် တီ. ခဲင် ဘပ် ပီ မှုဝ် ထမ် န့ တဝ်း, ‘ကွဲ့ တဲး န့ မိုဝ်း ဒူအီ ကွယ် ဒီ တီ, တဲး န့ ဘဲန် ဒူင် ငွင့်.’ န့ မိူဝ် တဝ်း, ‘ဂါန် ပီ လုဝ် ဘူင် အန်, တဲး ပေါ အူ ဝီ ဘူင်.’
21 ခုဝ် အန် တီ ယေ လုဝ် ရဝ်း ဒူအီ ပေါ အူ ဝီ, တဲး အန် လိုပ် ခဲင် ဖိုင် ယေ.
22 အာဆေ ဟဲ့ ဒွိုမ် ဟာဝ် ရိုမ် ဒူပ် ယေ, ဒေါ ဆီ ကွယ် ဇဝ် ယေဆူ ကာတဲ ယေ, အာဆေ ဟဲ့ ကွယ် ရိုမ် ဒူပ် ယေ အူ ဆိန့် ဒေါ ဂုဝ် အန်, ဒေါ ကွယ် ဒါ ဆာရာ အာယောဟာန် အီ စိုပ် ဒူအီ ခဲင် အိုမ်, ကော ဇမ် ဆီငဲ ဝီ လေး ဇဝ် ယေဆူ ဒူင် ကွယ် ယေ, ဝီ ဟုဝ့် ဂါင်ဟြာဝ်, အာဆေ ဟဲ့ ယိုဝ် တူတ့် ဒွန် မျုဝ် ပီ ဘူင် ဇဝ် ယေဆူ ဒေါ အန် တီ, ယေ လုဝ် ရဝ်း ဒူအီ ဇိုဝ် တီ အူ ဝီ, တဲး အန် ဝီ လိုပ် ဖိုင် ယေ.”
23 အာပေတာရူ ဟဲ့ ဟွတ့် ကာလာင် ဂြုဝ်း တီ, ဂေ ဝီ ရဝ်း ဒူအီ အာ ဝီ. အူ ဝီ, အန် စိူဝ် အာယုဝ်ဆဲပ်. အန် စိူဝ် ဘော အာဘာဆာဘာ. ဂေ ဘော တဲး အန် စိူဝ် အာယူထူ. ပေါ အူ ဝီ, အန် စိူဝ် အာမာထီ.
24 ဂေ ဟဲ့ ဟွတ့် ရဝ်း ဂါယ် အာ ဝီ တီ, ဂေ ဝီ ဆာခိုဝ် ဇဝ်ဖြာ တဝ်း, “အိုယ် မဲ ဇဝ်, မဲ နပ် တူတ့် နဝ်း ဂေ ဒူအီ ဒွန် အီ. တဲး မဲ ဘျ ဒီ ယေ, အာ ဝီ တီ, အာဆေ မုး ဒူအီ ပီ ရဝ်း မဲ,
25 တဲး အန် ဝီ ဂပ် ဆိူပ် ဂါန် ပီ ဒွိုမ် ဘူင် အာယူဒတ် တွိုန်. အာယူဒတ် ဟဲ့ ဟွတ့် ဟာဝ် ဒူင် ပီ လုဝ် အန် ဟာဝ်.”
26 ဂေ ဟဲ့ ဟွတ့် ဆာခိုဝ် ပါယ် တီ, ဂေ ဝီ ကာတာမ် ရဝ်း အာမာထီ တွိုန်. ဂေ တဝ်း, အန် မုး ဒူအီ ပီ ရဝ်း ပီ တိုယ် ဇဝ် ယေဆူ, တဲး အန် ဝီ လိုပ် ခဲင် ဖိုင် ဂေ, တဲး န့ ဝီ နုဝ့် ဂိုဝ် ဒီ အာ ဝီ.

ACT 2
1 န့ ဘော နုဝ့် ဖန် ဂိုဝ် ဆီငဲ ဝါယ် ဝီ ယိတ့် ဝီ အိမ် ဇဝ် ယေဆူ, န့ ဘော ဇမ် ဆီငဲ ဘူင် ဂေ ဘ့လွယ် ဖေန်ထေခူတ်. ဆီငဲ အန် တီ, ဂေ ဒူအီ ညှိုမ် ဇဝ် ယေဆူ, ဂေ ဘောကာဂ့လျီတ် ကွယ် ရိုမ် အူ ပ့လုဝ့်.
2 ဒေါ အန် တီ န့ မိုဝ်း ဟမ် တာင် တး အူ ဇေန့်. န့ ပီ ခုန် တာင်. ဟမ် တီ, န့ လေး ခဲင် ဂါင်ဟြာဝ်, တး လိုပ် ခဲင် ကာင် ဒူင် ကွယ် ဂေ, တဲး န့ ဒီငိုန့် ခဲင် ကာင် ဘော ကာင်.
3 ဂေ ဒူအီ အီ ကွယ် ခဲင် ကာင် တွိုန်, ဂေ ဘော ယိုဝ် ဘ့လာင် အီ ပီ ပ့လဲ့ ငဝ်, ကာယဝ်း လူင် ကွယ် ဒဲင် ဂိန့် ဂေ.
4 နဝ်း ဖွိုမ် ဇဝ်ဖြာ မိူဝ် တး လိုပ် ခဲင် နဝ်း ဂေ ဒွန် အီ, အီ ကွယ် ရိုမ် ခဲင် ကာင် တွိုန်. ဂေ မိူဝ် စုး ဒီ ကာလာင် ဂြုဝ်း ပီ တူ ဒွိုမ် နပ် တူ ဒွိုမ် ယိုဝ် ဂေ. န့ မုး နဝ်း ဖွိုမ် ဇဝ်ဖြာ, အီ တဲး ဂေ ကာလာင် ဂြုဝ်း ဇိုဝ် တီ.
5 ဒေါ အန် တီ န့ မိုဝ်း ဒူအီ ယူဒါ အီ ဟဲ့ တး ဒွန် ပ့လုဝ့် ဒွန် နာ, တး ဇမ် ခဲင် မိူင် ယေရူဆာလဲမ်. ဂေ မုး ဒူအီ အီ ဒူပ် ဒါရာ ဇဝ်ဖြာ.
6 ဒေါ ယိုဝ် ဂေ ဟမ် တာင် တွိုန်, ဂေ ဒူအီ ကိူန် တး ကာဇု အူ ဇေန့် ဒူင် ကွယ် ဂေ ဒူအီ အီ ညှိုမ် ဇဝ် ယေဆူ. ဂေ ဘဲန် ဝီ ဘဲန် ဝီ မိူဝ် အာမ် ကာဆဝ်. ခုဝ်, ဂြုဝ်း ပီ ထူမ် ဂေ မုး ဂြုဝ်း ပီ ဒွိုမ် နပ် ဂေ ဆိန့် ဒီတဲတ် ဂေ.
7-8 ဂေ မိူဝ် တဝ်း, “မှဝ် န့ ပါယ် ဂြုဝ်း ပီ ထူမ် အေ, န့ ဝီ ဘဲန် ဂြုဝ်း အာမျုဝ် အေ ရာင် အာဆေ ရာင် အန်. ဒူအီ ဂေ တီ, ဂေ ဒွန် အီ မုး ဒူအီ အာမျုဝ် ဂါလီလေ. ဂေ တူ နပ် ဒီ ကာလာင် ဂြုဝ်း အေ.
9 အေ ဒူအီ အီ ကွယ် ဒီ နီ, အေ မုး ဒူအီ အာမျုဝ် ဖာထေ, မေဒီ, အေလာမ် ဘော အာမျုဝ် မေဆုဝ်ဖုဝ်ထာမ်, အာမျုဝ် ယူဒါ, အာမျုဝ် ကာပါဒုဝ်နီ, အာမျုဝ် ဖူန်ထူ ဘော အာမျုဝ် အာဆီယာ.
10 န့ ဘော မိုဝ်း ဒူအီ အီ တး ခဲင် မိူင် ဖူဂီ, မိူင် ဖမ်ဖူလီ, မိူင် အဲဂိုပ်, ဘော ဂေ ဒူအီ အီ ကွယ် ကာတတ် မိူင် လီဘီ ဘော မိူင် ကူရေန့်, ဘော ဂေ ဒူအီ အီ တး မိူင် ရုဝ်မာ.
11 ကာတဲ အေ ဒူအီ ဇိုဝ် တီ, န့ မိုဝ်း ဒူအီ ယူဒါ ဘော ဒူအီ အာမျုဝ် ဟဝ်. အေ ဘောကာဂ့လျီတ် ယီ ကြိုပ် ဇဝ်ဖြာ ပီ ကြိုပ် ဂေ ဒူအီ ယူဒါ. န့ ဘော မိုဝ်း ဒူအီ တး မိူင် ကြေထာ ဂေ ဒူအီ တး မိူင် အာရာပ်. အေ ဒွန် အီ ဇိုဝ် တီ, အေ ယီ နပ် ဒီ ထူမ် ဂြုဝ်း ဒါ ဆာရာ တီ. အေ ဘော နပ် ဒီ ထူမ် လွင် ပဲ့ ဟဲ့ ဘူင် ဇဝ်ဖြာ နာ မွှိုမ် အာမ် ကာဆဝ်, တဲး န့ လေး ခဲင် ဂြုဝ်း အေ. အေ ဒွန် အီ နပ် ဒီ ထူမ် ဂြုဝ်း အာမျုဝ် အေ ရာင် အာဆေ ရာင် အန်.”
12 ဂေ ဟဲ့ ဟွတ့် ကာလာင် ပါယ် တီ, ဂေ ဘောကာဂ့လျီတ် အာမ် ကာဆဝ်. ဂေ ယီ တူ နပ် မာဆေ န့ မုး လွင် အန် တီ. ဂေ ကာမွုန် တဝ်း, “မာဆေ န့ မုး, ပီ ပဲ ဂေ ဒီ ဘူင် ဇိုဝ် တီ.း”
13 န့ ဘော မိုဝ်း မင် အီ, ဂေ မိူဝ် ကာလာင် ဂြုဝ်း အီ မွှိုမ် ကာညး ဒီ ဂေ ဒီဘဲ ဇဝ် ယေဆူ. ဂေ တဝ်း, “ဂေ ဒူအီ တီ, ဂေ ဟဲ့ ဒျီင် ပဝ်း, ဂေ ဟဲ့ ယိုတ့် ပဝ်း.”
14 ဝါယ် အန် တီ အာပေတာရူ ဘော ဂေ ဒီဘဲ ဇဝ် ယေဆူ ဂိုဝ် ဒီ အူ ဝီ, ဂေ ဘော ယိတ့် စွင့် ကာလာင် ဂြုဝ်း ဒီ ဂေ ဒူအီ ကိူန်. အာပေတာရူ ကာလာင် ဂြုဝ်း တာင်, တဲး ဂေ ဒူအီ ကိူန် နပ် ဒီ ထူမ်. အန် တဝ်း, “အိုယ်, ဘေ ဒူအီ ယူဒါ, ဘေ ဒူအီ ကွယ် မိူင် ယေရူဆာလဲမ် ဒွန် အီ, အုဝ် ဒီ ကာလာင် ဂြုဝ်း ဒီ ဘေ, တဲး ဘေ ထူမ် ဆီချာ ဂြုဝ်း အုဝ်.
15 ဒူအီ ဂေ နီ, ဂေ တူ မိုဝ်း ဒီ ယိုတ့် ပဝ်း. အာဝ် မှာန် ပီ ကာလာင် ဘေ. ဒေါ တီ နီ, န့ ဆီ ရာမ် စေဝ် ​ဆော့ နုဝ့် ဒိမ် နာရီ, ညှမ် မိုဝ်း အီ ဒျီင် ပဝ်း.
16 ဒေါ တီ နီ ဘေ ပွိုန် ဒီ ယိုဝ်, မာဆေ န့ မုး, ပီ ဒွိုမ် ကာလာင် ဒါ ဆာရာ အာယုဝ်အေလ တွိုန်. အန် မုး ဒူအီ အီ ဘျာန် ဂြုဝ်း ဇဝ်ဖြာ.
17 ဇဝ်ဖြာ ဟဲ့ ဒွိုမ် ကာလာင် ဒီ အန် တဝ်း, ‘ပန် ဒီ တူတ့် ဇာတ် နီ, အုဝ် ဒီ ဟပ် နဝ်း ဖွိုမ် အုဝ်, ခဲင် နဝ်း ဒူအီ ဒွန် အီ. ဂွန် ဘေ, ဘော ဂွန် အီမာယ် ဘော ဂွန် အီဘိုန့်, ဂေ ဒီ ဘော ဘျာန် ဂြုဝ်း ဇဝ်ဖြာ. ဂေ ကာညူမ်, ဂေ ဒီ ယိုဝ် အာရူင် ပီ ဘျ ဇဝ်ဖြာ ဒီ ဂေ. ဘော ဂေ ဒါ တာင် ဘေ, ဂေ ဒီ မ့ဘာဝ် နာ ဘွတ်.
18 ဒေါ အန် တီ အုဝ် ဒီ ဟပ် နဝ်း ဖွိုမ် အုဝ်, တဲး န့ လိုပ် ခဲင် နဝ်း ဂေ အီမာယ် အီဘိုန့်, ဂေ အီ ဘူင် ဂါန် အုဝ်. ဂေ ဒီ ဘော ဘျာန် ဂြုဝ်း အုဝ်.
19 အုဝ် ဒီ ဘော ဘျ ပွုန် အုဝ်, တဲး ဘေ ဘော ယိုဝ် နာ မွှိုမ် အာမ် ကာဆဝ် ခဲင် ဂါင်ဟြာဝ် ဘော ဒဲင် ကာဒါယ်. ပီ ဒီ ဘျ အုဝ် ဇိုဝ် တီ, န့ ယီ မုး ဘော နှာမ် ဘော ငဝ် ဘော ဒက် ငဝ်.
20 ဘော ဘ့လာင် ဆီငဲ, န့ ဒီ ဘော အပ် ဝွင့်. မာဂျီန် ဒီ ဘော ဘဲန် ပီ နှာမ်. အာတီ ဒွန် မျုဝ် အုဝ် ဇဝ်ဖြာ ဒီ ဘူင် အာတ့် ဇမ် ဆီငဲ ဘွတ်, ဆီငဲ အီ မွှိုမ် အာမ်, မွှိုမ် ယုဝ်. ဆီငဲ တီ, န့ မုး ဆီငဲ ဒီ တး ဇဝ်ဖြာ.
21 ဒေါ အန် တီ အာဆေ ဒဲ့ မှာန့်, တဲး အန် ဇဝ် ချွတ် အန်, ဇဝ်ဖြာ မိူဝ် ဒီ ချွတ် ဒွန် အီ.’ ဒါ ဆာရာ အာယုဝ်အေလ ဟဲ့ ဒွိုမ် ဘျာန် ဂြုဝ်း ဇဝ်ဖြာ ပါယ် တီ.”
22 အာပေတာရူ ဟဲ့ ဟွတ့် ကာလာင် ပါယ် တီ, အန် ဝီ တဝ်း, “ဘေ ဒူအီ အီဆာရေလ, တဲး ဘေ ထူမ် ဂြုဝ်း ပီ ကာလာင် အုဝ် ဒီ ဘေ. ဇဝ် ယေဆူ အီ ဟဲ့ တး မိူင် နာဆာရေတ့် တွိုန်, အန် မုး ဒူအီ ပီ ရဝ်း ပီ တိုယ် ဇဝ်ဖြာ. ခုဝ် အန် တီ ဇဝ်ဖြာ ဟဲ့ တဲး ဇဝ် ယေဆူ နပ် ဒီ ဘူင် နာ မွှိုမ် အာမ် ကာဆဝ်, တဲး န့ ဘျ ပွုန် အန် ဒီ ဘေ. ဘေ မိူဝ် နပ် ဆီချာ လွင် အန် တီ.
23 ခါ အာတ့် ဟဲ့ လှေန့်, ဇဝ်ဖြာ ဟဲ့ ဟွတ့် ပွက့် အုန် လွင် အာဆာက် ဇဝ် ယေဆူ, တဲး ဘေ ပွိုန် ဒီ အိုပ် အန်. ဟဲ့ ဟွတ့်, ဘေ မိူဝ် ဟဲ့ စ်ု ဂေ ဒူအီ တူ မွှိုမ်, တဲး ဂေ စွယ် ဘေ, တဲး ဘေ ပွိုန် ဒီ ငဝ်း အာဆာက် အန်, ဒွက် ဒိုက် အန် ဒီ ရွင့် ကာဝဲ့, တဲး အန် ယမ်.
24 ဝါယ် အန် တီ ပွုန် ဇဝ်ဖြာ ယီ အွင် ဇဝ် မာရာန. ဇဝ် မာရာန အာဝ် ပဲ ဒီ အိုပ် ဇဝ် ယေဆူ. ပွုန် ဇဝ်ဖြာ ဟဲ့ တဲး အန် ဝီ ယိတ့် ဝီ အိမ်, အာဝ် ဟူ တဲး အန် ယမ်.
25 ဘော ခုန်ဒီခမ် အာဒါဝိတ် တွိုန် ဟဲ့ ဒွိုမ် ကာလာင် လွင် အာဆာက် ဇဝ် ယေဆူ. အန် ဟဲ့ ဒွိုမ် တဝ်း, ‘အုဝ် ဟဲ့ ယိုဝ် အန် ဇဝ် ကွယ် ရိုမ် ဒူပ် အုဝ် ဆေဆေ. အန် ဘော ကွယ် ဘ့လာက် အာအး အုဝ်, ကွဲ့ တဲး အုဝ် စှိုမ်.
26 ကူပ် န့ ပါယ် တီ, နဝ်း အုဝ် ဟဲ့ ဒါခိုယ်. ဘော ဂြုဝ်း ပီ ကာလာင် အုဝ် ဟဲ့ ဒါခိုယ်. လွင် ဒုဝ် ဘူင့် အုဝ်, အုဝ် ဘော နှဝ့် န့ဒဝ့် ဇဝ်ဖြာ.
27 မဲ ဇဝ်ဖြာ မဲ တူ ဝဲန် အုဝ် တဲး အုဝ် ကွယ် ခဲင် မိူင် မာရာန. ဒူအီ ပီ ရဝ်း မဲ ဇဝ်ဖြာ, မဲ တူ ဝီ တဲး ဒုဝ် ဘူင့် အန် လာတ့်, အုး အမ် ခဲင် ဘာရေဝ်.
28 မဲ ဇဝ်ဖြာ ဟဲ့ ဘျ ဒီ အုဝ် န့တေန့် ပီ လုဝ် ဒူပ်, တဲး န့ မိုဝ်း အာဆာက်. မဲ ဒီ ဘော တဲး အုဝ် ကွယ် ရိုမ် ဒူပ် မဲ, တဲး နဝ်း အုဝ် ဒါခိုယ်.’ ခုန်ဒီခမ် အာဒါဝိတ် ဟဲ့ ဘျာန် ဂြုဝ်း ဇဝ်ဖြာ ပါယ် တီ.”
29 ဟဲ့ ဟွတ့် ပန် တီ အာပေတာရူ ဝီ တဝ်း, “အိုယ်, ဘေ ဘီနွင်, အုဝ် ဒီ ကာလာင် ဂြုဝ်း ဆိူဝ် ဒီ ဘေ လွင် ခုန်ဒီခမ် အာဒါဝိတ် အီ မုး ဒူအီ အာမျုဝ် အေ, အီ ကွယ် ခါ အာတ့် အန် ဟဲ့ ဟွတ့် ယမ်. ဂေ ဟဲ့ ဟွတ့် ဒိပ် ဒုဝ် ဘူင့် အန်. ဒူင် အွုန် အန်, န့ ဆီ ကွယ်, ဆီ ပွိုန် ယိုဝ် ကော ဇမ် အာတိုဝ်.
30 ခုန်ဒီခမ် အာဒါဝိတ် ယီ မုး ဒူအီ အီ ဘျာန် ဂြုဝ်း ဇဝ်ဖြာ. အန် မိူဝ် နပ်, ဇဝ်ဖြာ ဟဲ့ ဒွိုမ် ဒွါ ကာဒိက် ဆတ်ဇာ ဒီ အန် လွင် လှုက်လှာန် အန် အူ ဝီ ဒီ ဘဲန် ခုန်ဒီခမ် တာင် ပီ အန်.
31 ခုဝ် အန် တီ န့ လေး ဆီချာ, အာဒါဝိတ် ဟဲ့ နပ် ဒီ အာတ့် အာခြာဝ် အီ ဒီ တး, န့ ဒီ ဘဲန် ပါယ် မှဝ်. အန် ဟဲ့ နပ် ဒီ ကာလာင် ဒီ အာတ့် လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဝါယ် ယမ် အန်, အန် ဒီ ဝီ ယိတ့် ဝီ အိမ်. အန် ဘော နပ် ဒီ တဝ်း, ဇဝ် ယေဆူ တူ ပွိုန် ယိုဝ် မိူင် မာရာန. ဒုဝ် ဘူင့် အန် မိူဝ် တူ ယိုဝ် အုး အမ် ခဲင် ကာဒဝ် ဘာရေဝ်.
32 ဒေါ တီ နီ, ဇဝ်ဖြာ ဟဲ့ ဟွတ့် တဲး ဇဝ် ယေဆူ ဝီ ယိတ့် ဝီ အိမ်. ယေ အီ ကွယ် ဒီ အာတ့် ဘေ, ယေ မိူဝ် ဟဲ့ ယိုဝ် တူတ့် ဒွန် မျုဝ် ပီ ဘူင် ဇဝ်ဖြာ. ယေ မိူဝ် ဟဲ့ နပ် ဒီ ကာလာင် ဆက်ဆေ လွင် အန် တီ.
33 ဝါယ် အန် တီ အန် ဟဲ့ ဝီ ဟုဝ့် ဂါင်ဟြာဝ်, ကွယ် ဒီ ခူပ် ဘ့လာက် အာအး ဇဝ်ဖြာ. ဇဝ်ဖြာ အီ မုး ဂုန့် အန်, အန် ဟဲ့ ဝီ ဒွါ နဝ်း ဖွိုမ် အန် ဒီ ဇဝ် ယေဆူ. ဇဝ် ယေဆူ မိူဝ် ဟဲ့ ဒွါ နဝ်း ဖွိုမ် ဇဝ်ဖြာ ဒီ ယေ ဒွန် အီ. အာတီ န့ မုး လွင် ဒါင် အန်, ပီ ယိုဝ် ဘေ ဒေါ တီ နီ. န့ ဟဲ့ ဘဲန် တူတ့် ဒွန် မျုဝ် ပီ ဒွိုမ် ကာလာင် ဇဝ်ဖြာ ဒီ ဒူအီ အီ ဘျာန် ဂြုဝ်း အန်.
34 ခုန်ဒီခမ် အာဒါဝိတ် တီ တူ ဒွိုမ် ဟုဝ့် ဂါင်ဟြာဝ်. အန် ယဲ့ ဟဲ့ ဒွိုမ် တဝ်း, ‘ဇဝ်ဖြာ ဟဲ့ ကာလာင် ဂြုဝ်း ဒီ အန် ဇဝ် အုဝ်. အန် ဟဲ့ တဝ်း, “တဲး မဲ တး ကွယ် ဘ့လာက် အာအး အုဝ်.
35 တဲး ကော ဇမ် အာခြာဝ် ပန် ဒီ ဝဲန် အုဝ် ရန်ဆူ မဲ, တဲး န့ ပီ မဲ ညဲတ့် တူတ့် ဂေ ခြိုမ် ပ့လဝ် မဲ, တဲး မဲ အိုပ် ဂေ.”’
36 ခုဝ် အန် တီ ဘေ ဒူအီ အီဆာရေလ, တဲး ဘေ ဒွန် အီ နပ် ဆီချာ ပီ တဝ်း အုဝ် ဒေါ တီ နီ. ဇဝ် ယေဆူ အီ မုး ဒူအီ ပီ ငဝ်း ဝဲန် ဘေ ဒဲင် ရွင့် ကာဝဲ့, အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဇဝ်ဖြာ မိူဝ် ဟဲ့ တဲး အန် ဘဲန် ဒါ ကာညာ အီ ဒီ အိုပ် ကာဒါယ်.”
37 အာပေတာရူ ဟဲ့ ဟွတ့် ကာလာင် ဂြုဝ်း တီ, န့ ဘော လိုပ် ခဲင် နဝ်း ဂေ ဒူအီ ကိူန်. ဂေ ဝီ ဒီမွှတ် အာပေတာရူ ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ တဝ်း, “အိုယ် ဘေ ဘီနွင် ယေ, မာဆေ ပီ လုဝ် ဘူင် ယေ.း”
38 အာပေတာရူ ဝီ တဝ်း, “ဘေ ဒွန် အီ လုဝ် ဝဲန် နဝ်း ဘြိမ် ဘေ, ဒိုဝ်း နဝ်း ကာမာယ် ပီ ဒွါ ဇဝ်ဖြာ ဒီ ဘေ. ဟဲ့ ဟွတ့်, ဘေ လုဝ် ခမ် ဒီ စိုပ် ခဲင် အိုမ်, တဲး အီ နပ်, ဘေ ဟဲ့ ညှိုမ် လိုပ် ဇဝ် ယေဆူ, တဲး ဇဝ် ယေဆူ ဂဝ်း ဝဲန် မှာပ် ဘေ. ဝါယ် အန် တီ ဇဝ် ယေဆူ ဒီ ဒွါ နဝ်း ဖွိုမ် ဇဝ်ဖြာ ဘော ဒီ ဘေ.a
39 ဇဝ်ဖြာ ဟဲ့ ဒွိုမ် ဒွါ ကာဒိက် ဆတ်ဇာ လွင် ဒီ ဒွါ အန် နဝ်း ဖွိုမ် အန်, တဲး န့ လိုပ် ခဲင် နဝ်း ဒူအီ. ကာဒိက် ဆတ်ဇာ တီ, အန် ဒီ ဒွါ ဒီ ဒွန် အီ. ဘော ဘေ, ဘော ဂွန် ဘေ, ဘော ဂေ ဒူအီ အီ ကွယ် ကာတူင့်, ဂေ ဒူအီ ပီ ဒီ ဒဲ့ ဇဝ်ဖြာ, ဂေ ဒွန် အီ ဇိုဝ် တီ, ဂေ ဒီ ပွိုန် ပီ ဒွိုမ် ကာဆဲန့် ဇဝ်ဖြာ ဒီ ဒွါ.”
40 အာပေတာရူ ဟဲ့ မာနုဝ် ဂေ ပါယ် တီ. အန် မိူဝ် ကာလာင် ဂြုဝ်း ဒွန် မျုဝ် ဒီ ဂေ, တဲး န့ ကာဆုး ဂေ, တဲး ဂေ တဲး ဇဝ်ဖြာ ချွတ် ဘော ဂေ, တဲး ဂေ လေး တ ဖိုင် ဒူအီ အီ တူ မွှိုမ်, အီ ကွယ် ဇာတ် နီ.
41 ဝါယ် အန် တီ ဂေ ဒူအီ အီ ညှိုမ် ဂြုဝ်း ပီ ကာလာင် အန်, ဘော တဲး န့ လိုပ် ခဲင် နဝ်း, ဂေ ဒွန် အီ ဝီ ဟာဝ် တဲး ဒါ ဆာရာ စိုပ် ဂေ ခဲင် အိုမ်. ဆီငဲ အန် တီ, န့ မိုဝ်း ဒူအီ ကာဘက် အူယ် ဟြဲန့် ဝီ, အီ လိုပ် ခဲင် ဖိုင် ဂေ ဒူအီ အီ ညှိုမ် ဒူပ် ဇဝ် ယေဆူ.
42 ဖိုင် ဂေ ဒူအီ အီ ညှိုမ် ဇဝ် ယေဆူ, ဂေ မိူဝ် ကွယ် ရိုမ် ဆေဆေ, ထူမ် ပီ မာနုဝ် ဂေ ဒူအီ ပီ ရဝ်း ပီ တိုယ် ဇဝ် ယေဆူ, ကာမွုန် လွင် အန် တီ. ဂေ မိူဝ် ကာဘက် ခါမုန်, ဘူင် ပီ ဒွိုမ် ဘျ ဇဝ် ယေဆူ ဂေ ဘူင်. ဂေ မိူဝ် ကွယ် ရိုမ်, ဆာခိုဝ်.
43 ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ မိူဝ် ဘူင် နာ မွှိုမ် အာမ် ကာဆဝ် အီ ဘျ ခဲ့ တာင် ပွုန် ဇဝ်ဖြာ. ဂေ ဒူအီ ကိူန် ဘော အာမ် ဘော ယုဝ် ကာဆဝ် ပီ ပါယ် ပွုန် ဇဝ်ဖြာ.
44 ဂေ ဒူအီ အီ ညှိုမ် ဇဝ် ယေဆူ, ဂေ ဘဲန် အူ နဝ်း, ကွယ် ရိုမ်.
45 ကြုဝ်ကြာမ် ဂေ, ဂေ ဘော လာယ် ကာဆာင် ကာတဲ ဂေ. ဒူင် နာ ဘော မာန် ဂေ, ဂေ ဝီ ယွင့် တူတ့်, ဝီ လာယ် ကာဆာင် ခဲ့ ပီ ပွိုန် ဂေ. ခဲ့ လုဝ် ဒွန် အီ, ဂေ ဒွါ ဒီ အန်.
46 ဒွန် ဆီငဲ ဂေ မိူဝ် တး ကာဇု ခဲင် ဇေရူပ် အီ ကွယ် ခဲင် ဝဲင် ဟုဝ် ဇဝ်ဖြာ တွိုန်. ဟဲ့ ဟွတ့်, ဒေါ ကွယ် ရိုမ် ဂေ ခဲင် ကာင် ဂေ, ဂေ ဝီ ကာဘက် ခါမုန် ပီ ပီ ဒွိုမ် ဘူင် ဘျ ဇဝ် ယေဆူ ဒီ ဂေ. ဒေါ ဘူင် ဂေ ပါယ် တီ ဒွန် မျုဝ်, နဝ်း ဂေ ဟဲ့ ဒါခိုယ် ဘော ဘဲန် နဝ်း ဆိူဝ်, နဝ်း မှာန် ဒီ ဂေ.
47 ဂေ ဘော အိူပ် ဇဝ်ဖြာ. ဒွန် အီ ခဲင် မိူင် မိူဝ် အိုင် ဂေ. ဒွန် ဆီငဲ ဒွန် ဆီငဲ, ဇဝ်ဖြာ မိူဝ် ချွတ် ဒူအီ တဲး ဂေ တး ညှိုမ် လိုပ် ဇဝ် ယေဆူ.

ACT 3
1 အူ ဆီငဲ အာပေတာရူ ဂါယ် အာယောဟာန် ဟာဝ် လိုပ် ခဲင် ဟုဝ် ဇဝ်ဖြာ. ဒေါ လိုပ် ဂါယ်, န့ မုး အာခြာဝ် ဆာခိုဝ် ဂေ ဒူအီ ယူဒါ. န့ မုး ဝါယ် ဟူမ် အူယ် နာရီ.
2 ဒေါ အန် တီ န့ မိုဝ်း ဒူအီ ဆဝ် အူ ဝီ. အူ ဆိန့် ဒေါ ဂွိုတ် အန်, ပ့လဝ် အန် ဟဲ့ ယမ်. ဒွန် ဆီငဲ ဂေ ဟဲ့ ကာဂွတ် တး အန် ဒီ အာတ့် မာလုဝ်း ဟုဝ် ဇဝ်ဖြာ, တဲး အန် မှာန့် ဒီ ဂေ ဒူအီ အီ တး လိုပ် ခဲင် ဟုဝ် ဇဝ်ဖြာ, တဲး ဂေ ကာဝေ အန်, ဒွါ ရွိုန် ဒီ အန်. မာလုဝ်း ဒူင် ကွယ် အန် တီ, န့ စိူဝ် မာလုဝ်း စှိတ်.
3 ဒူအီ တီ, ဒေါ ယိုဝ် အန် အာပေတာရူ ဂါယ် အာယောဟာန် တး လိုပ် ခဲင် ဟုဝ် ဇဝ်ဖြာ, အန် ဝီ မှာန့်, တဲး ဂါယ် ဒွါ ရွိုန် ဒီ အန်.
4 အာပေတာရူ ဂါယ် အာယောဟာန် ယီ ယွတ် ဆီချာ အန်. အာပေတာရူ ဝီ တဝ်း, “တဲး မဲ ယွတ် ယာယ်.”
5 ဟဲ့ ဟွတ့် တဝ်း ပါယ် တီ, ဒူအီ ဆဝ် ဝီ ယွတ် ဂါယ်. အန် ထာင် ဂါယ် ဒီ ဒွါ ရွိုန် ဒီ အန်.
6 အာပေတာရူ ယီ တဝ်း, “ရွိုန် ဂါယ် ခြိဝ် အုဝ် တူ မိုဝ်း. ခဲ့ ပီ မိုဝ်း အုဝ်, အုဝ် ယီ ဒွါ ဒီ မဲ. ဇဝ် ယေဆူ, အီ တး မိူင် နာဆာရေတ့်, အီ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ကူပ် ဂါဝ် အုဝ် ပွုန် ဇဝ် ယေဆူ တီ, တဲး မဲ ယိတ့် ဟာဝ်.”
7 အန် ဟဲ့ ဟွတ့် ကာလာင် ဂြုဝ်း တီ, အန် မိူဝ် ပါ ဒဲ အာအး ဒူအီ ဆဝ် တီ, စွယ် အန် ယိတ့်. ပန် တီ ပ့လဝ် အန် ဘော ကာဆွင့် ပ့လဝ် အန် ဝီ မိုဝ်း ပ့လူမ် အူ ဇေန့်.
8 အန် ဘော ယိတ့် ဟာဝ် အူ ဇေန့်. ဟဲ့ ဟွတ့် ပန် တီ အန် ဝီ ဒူပ် အာပေတာရူ ဟာဝ် လိုပ် ခဲင် ဟုဝ် ဇဝ်ဖြာ. အန် ဘော ဝိန် ဒီ လဲ ဘော ခူယ်. အန် ဘော အိူပ် ဇဝ်ဖြာ, ကာလာင် လွင် ပွုန် ဇဝ်ဖြာ.
9 ဂေ ဒူအီ ကိူန် ဘော ယိုဝ် အန် ဟာဝ် ဘော အိူပ် ဇဝ်ဖြာ.
10 ဂေ ဘော လှုဝ်း အာရိုပ် အန် ဘော ဝီ နပ်, အန် မုး ဒူအီ အီ ဒွိုမ် ကွယ် ဒီ အာတ့် ဟုဝ် ဇဝ်ဖြာ ဘာင် မာလုဝ်း စှိတ် တွိုန်, မှာန့် ရွိုန် ဒီ အီ. ပန် တီ ဂေ ဘော အာမ် ကာဆဝ် လွင် အန် တီ.
11 ဒူအီ တီ ကွယ် ကာတတ် အာပေတာရူ ဂါယ် အာယောဟာန်. ဂေ ဒူအီ ကိူန် မိူဝ် အာမ် ကာဆဝ်. ဂေ ဘောကာဂ့လျီတ် ဝီ တး ကာဇု ခဲင် ဇေရူပ် တာင် အီ စိူဝ် ဇေရူပ် ခုန်ဒီခမ် အာဆာလုဝ်မုဝ်.
12 ဒေါ ဝီ ယိုဝ် အာပေတာရူ ဂေ ဒူအီ ကိူန် ဟဲ့ တး, အန် ဝီ ကာလာင် ဂြုဝ်း ဒီ ဂေ. အန် တဝ်း, “ဘေ ဒူအီ အီဆာရေလ, မှဝ် န့ ပါယ် ပီ အာမ် ဘေ အာတီ.း မှဝ် န့ ပါယ် ပီ ယွတ် ဘေ ဒီ ယာယ်.း ဘေ ထာင် န့ မုး ပွုန် ယာယ် ဘော နာ ဘွတ် ယာယ် အီ ဟဲ့ ပီကဲန် ဒူအီ တီ. အာဝ် မုး ပါယ် တီ.
13 န့ မုး ဇဝ်ဖြာ ပီ ကြိုပ် ဂေ ဂုန့် ဒင် အေ အီ မုး ဒါ အာဘြာဟမ်, အာဆဲက် ဘော အာကူပ်, အန် ဟဲ့ ဘျ အာဖုင် ဒင်ခုဝ် ဇဝ် ယေဆူ ဒီ ဘေ. ဇဝ် ယေဆူ ယီ မုး ဒဲစေန့် ဇဝ်ဖြာ. ဇဝ် ယေဆူ တီ ဘေ ဟဲ့ အာပ် ဒီ အာဖီလာတ် တွိုန်. အာဖီလာတ် ဟဲ့ တဝ်း ဒီ ဘ့လေး အန်. ဘေ ယီ တဝ်း, ဘေ တူ လုဝ် အန်.
14 ဘေ ဟဲ့ ဝဲန် ဒူအီ အီ မွှိုမ် အီ ဆီငါ ဘွတ်, ဘေ ဟဲ့ ဝီ မှာန့်, တဲး အာဖီလာတ် ဘ့လေး ဒူအီ ဟာယ်, ဒူအီ အီ ဒွိုမ် ငဝ်း အာဆာက် အီ.
15 ဝါယ် အန် တီ ဘေ ဟဲ့ ဝီ ငဝ်း အာဆာက် ဒူအီ တီ, အီ မုး အန် ဇဝ် အီ နပ် ဒီ ဒွါ အာဆာက် ဒီ ဒူအီ ဒွန် အီ. ဇဝ်ဖြာ ယီ ဟဲ့ တဲး ဇဝ် ယေဆူ တီ ဝီ ယိတ့် ဝီ အိမ်. ယာယ် မိူဝ် ဟဲ့ ယိုဝ် တူတ့် လွင် အန် တီ.
16 ဒူအီ ပီ ယိုဝ် ဘေ နီ, ဘေ ဒွန် အီ ဟဲ့ နပ် အာဆေ အန် မုး. အန် ဟဲ့ ညှိုမ် ဇဝ် ယေဆူ မိုဝ်း ပွုန်. ဟဲ့ ဟွတ့်, ဇဝ် ယေဆူ ဟဲ့ ပီကဲန် အန်, တဲး ပ့လဝ် အန် ဝီ မိုဝ်း ပ့လူမ်. န့ မုး ပွုန် ဇဝ် ယေဆူ ဘော နဝ်း ညှိုမ် ပီ ဒွါ ဇဝ် ယေဆူ ဒီ ဒူအီ နီ, န့ ဟဲ့ တဲး အန် ကဲန်, တဲး ဘေ ဒွန် အီ ပွိုန် ဒီ ယိုဝ်.
17 အိုယ် ဘေ ဘီနွင် အုဝ်, အုဝ် ဟဲ့ နပ်, ဘော ဘေ ဘော ဒါ တာင် ဘေ, ဒေါ ဝဲန် ဘေ ဇဝ် ယေဆူ, ဘေ တူ နပ် အာဆေ အန် မုး.
18 ပါယ် တီ, ဇဝ်ဖြာ ယီ ဟဲ့ တဲး န့ ဘဲန် တူတ့် ဒွန် မျုဝ် ပီ ဒွိုမ် ကာလာင် အန် ဒီ ဒူအီ အီ ဘျာန် ဂြုဝ်း ဇဝ်ဖြာ. ဇဝ်ဖြာ ဟဲ့ ဒွိုမ် ကာလာင် ဒီ ဂေ ဒွန် အီ လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် လုဝ် ခမ် ဒုက် ဘဲန် မျုဝ် ဘဲန် မျုဝ်.
19 ခုဝ် အန် တီ ဒေါ တီ နီ, ဘေ လုဝ် ဝဲန် နဝ်း ဘြိမ် ဘေ, ဒိုဝ်း နဝ်း ကာမာယ် ပီ ဒွါ ဇဝ်ဖြာ ဒီ ဘေ, တဲး ဇဝ်ဖြာ ဂဝ်း ဝဲန် မှာပ် ဘေ, တဲး အန် ဝီ ဒွါ အာခြာဝ် ဒီ မိုဝ်း ဘေ နဝ်း ဒါခိုယ်.
20 ဟဲ့ ဟွတ့်, တဲး ဒူအီ ပီ ရဝ်း ပီ တိုယ် ဇဝ်ဖြာ တး ဒီ ဘေ, တဲး အန် ချွတ် ဘော ဘေ. ဒူအီ တီ ဟဲ့ မုး ဇဝ် ယေဆူ, ဝီ ပီ စ်ု ဇဝ်ဖြာ တဲး အန် ချွတ် ဘေ.
21 ဒေါ တီ နီ, ဇဝ် ယေဆူ ကွယ် ခဲင် မိူင် ဂါင်ဟြာဝ်, တဲး န့ ကော ဇမ် အာခြာဝ် ဒီ မ့ပြာယ် ဇဝ်ဖြာ တဲး ဒွန် မျုဝ် ဝီ ဆီချာ ပီ ဘြိမ်, ပီ ဒေါ မွိုန်. ပါယ် တီ, န့ ဒီ ဘဲန် ပီ ပီ ဒွိုမ် ကာလာင် ဇဝ်ဖြာ ဒီ ဒူအီ အီ ဘျာန် ဂြုဝ်း အန် ခါ အာတ့် ဒေါ ဟဲ့ လှေန့် ကာဆဝ်.
22 ဒါ ဆာရာ အာမုဝ်ဆဲ တွိုန် မိူဝ် ဟဲ့ ဒွိုမ် တဝ်း, ‘ဇဝ်ဖြာ အီ မုး ဇဝ်ဖြာ ပီ ကြိုပ် ဘေ, အန် ဒီ ဝီ တိုယ် ဒူအီ အီ ဘျာန် ဂြုဝ်း ဇဝ်ဖြာ အူ ဝီ ဒီ ဘေ. အန် ဒီ ဘဲန် ပီ အုဝ်. အန် ဒီ တး ကာတဲ ဘေ ဘော မုး ဒူအီ အာမျုဝ် ဘေ. ဘေ လုဝ် ထူမ် တူတ့် ဂြုဝ်း ပီ ကာလာင် အန် ဒီ ဘေ ဒွန် မျုဝ်.
23 အာဆေ ယီ တူ ထူမ် ဒူပ် ဂြုဝ်း ပီ ကာလာင် အန်, အုဝ် ဒီ ဝဲန် အန်, ကွဲ့ ဟူ တဲး အန် ကွယ် ကာတဲ ဒူအီ အာမျုဝ် အန်.’
24 အူ ဆိန့် ဒေါ ကွယ် အာဆာမူအေန် တွိုန်, ဂေ ဒူအီ အီ ဘျာန် ဂြုဝ်း ဇဝ်ဖြာ ဒွန် အီ, ဂေ မိူဝ် ဟဲ့ ကာလာင် လွင် အာခြာဝ် တီ အီ ဟဲ့ ဇမ် ဒေါ တီ နီ.
25 ဂြုဝ်း ပီ ကာလာင် ဇဝ်ဖြာ ဒီ ဂေ ဒါ တာင် ဘေ ဒေါ မွိုန်, န့ မုး ဂြုဝ်း ပီ ကာလာင် ဇဝ်ဖြာ ဘော ဒီ ဘေ ဒေါ တီ နီ. ဘော ကာဒိက် ဆတ်ဇာ ပီ ဒွိုမ် ဒွါ ဇဝ်ဖြာ ဒီ ဂုန့် ဒင် ဘေ, န့ မုး ကာဒိက် ဆတ်ဇာ ပီ ဒွါ ဇဝ်ဖြာ ဘော ဒီ ဘေ. ဇဝ်ဖြာ ဟဲ့ ဒွိုမ် ကာလာင် ဂြုဝ်း ဒီ ဒါ အာဘြာဟမ် တွိုန်. အန် ဟဲ့ တဝ်း, ‘န့ ဒီ မိုဝ်း လှုက်လှာန် မဲ အူ ဝီ, အန် ဒီ မွင့်ကာရာ တဲး ဒီ ဒူအီ ဒွန် မျုဝ် ဒဲင် ကာဒါယ်.’
26 ဒေါ တိုယ် ဇဝ်ဖြာ ဂွန် အန်, တဲး အန် တး ဇမ် ဒဲင် ကာဒါယ် နီ, ဇဝ်ဖြာ ဟဲ့ တဲး အန် ဇမ် ဒူင် ကွယ် ဘေ ဒီ အာတ့်, တဲး အန် မွင့်ကာရာ ဒွါ ဒီ ဘေ, တဲး ဘေ ဒွန် အီ ဘော ဝဲန် နာ တူ မွှိုမ် ပီ ဘူင် ဘေ.” ခဲ့ တီ အာပေတာရူ ကာလာင် ဂြုဝ်း ဒီ ဂေ ဒူအီ ကိူန် အီ ကွယ် ခဲင် ဟုဝ် ဇဝ်ဖြာ.

ACT 4
1 အာပေတာရူ ဂါယ် အာယောဟာန်, ဒေါ ကာလာင် ဂါယ် ဂြုဝ်း ဒီ ဒူအီ ကိူန်, န့ မိုဝ်း ဂေ ဒူအီ အီ လှူ ဒီ ဇဝ်ဖြာ ဘော ဒူအီ အီ အိုပ် ဂေ ဒူအီ အီ ဘ်ု ဟုဝ် ဇဝ်ဖြာ ဘော ဂေ ဒူအီ ခဲင် ဖိုင် ဆာဒူခဲ မင် အီ, ဂေ ဟဲ့ တး ဒူင် ကွယ် အာပေတာရူ ဂါယ် အာယောဟာန် တွိုန်.
2 ဂေ ဟဲ့ ရူ ကာဆဝ် ဒီ ဂါယ်. ဂေ တူ အိုင် ဂြုဝ်း ပီ ကာလာင် ဂါယ် ဒီ ဒူအီ ကိူန် လွင် ဇဝ် ယေဆူ ဟဲ့ ဝီ ယိတ့် ဝီ အိမ်.
3 ခုဝ် အန် တီ ဂေ ဝီ မှေတ့် ဂါယ်, ခြွင့် ဂါယ် ခဲင် ကာပိုမ်. ကူပ် ဟဲ့ ရာမ် အပ်, ဂေ တဲး ဂါယ် ကွယ် နှဝ့် ခဲင် ကာပိုမ်, တဲး န့ ဇမ် ပါ ခဲညှာ.
4 န့ ယီ မိုဝ်း ဒူအီ ကိူန်, ဂေ ဟဲ့ ဟွတ့် ထူမ် ဂြုဝ်း ပီ ကာလာင် ဂါယ်, ဂေ ဝီ ညှိုမ် ခဲင် နဝ်း. ဂေ ဒူအီ ညှိုမ် တီ, ဂေ အီမာယ် ဟဲ့ မုး ကာဘက် ဖန် ဟြဲန့် ဝီ.
5 ပါ ခဲညှာ, ဂေ ဒူအီ အိုပ် အိူင် ယူဒါ ဘော ဂေ ဒါ တာင် ဘော ဂေ ဒါ ဆာရာ အီ မာနုဝ် ဒါရာ ယူဒါ, ဂေ ဟဲ့ တး ကာဇု ခဲင် မိူင် ယေရူဆာလဲမ်.
6 ဘော ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အီ စိူဝ် အာနာတ်, ဘော အာကာယ်ဖာ ဂေ အာယောဟာန်, အာလေဆန်ဒါ, ဘော ဂေ အီ မုး လှုက်လှာန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, ဂေ ဘောကာဂ့လျီတ် ဟဲ့ တး ကာဇု.
7 ဂေ ဟဲ့ ဝီ ဒဲ့ အာပေတာရူ ဂါယ် အာယောဟာန်, တဲး ဂါယ် တး ဇမ် ဒီ အာတ့် ဂေ. ဂေ ဝီ ဒီမွှတ် ဂါယ် တဝ်း, “အာဆေ ဟဲ့ တဲး ဘာယ် ဘူင် ဇိုဝ် တီ.း ပွုန် အာဆေ ဘာယ် ဟဲ့ ဒိုဝ်း ဘူင် ဇိုဝ် တီ.း”
8 ပန် တီ နဝ်း ဖွိုမ် ဇဝ်ဖြာ ကော နုဝ့် ခဲင် နဝ်း အာပေတာရူ. ဟဲ့ ဟွတ့်, အန် ဝီ ဝျီ့ ဂြုဝ်း ဂေ တီ. အန် တဝ်း ဒီ ဂေ, “အိုယ် ဘေ ဒူအီ အီ အိုပ် မိူင် ဘော ဘေ ဒါ တာင် ခဲင် မိူင် အီဆာရေလ,
9 အာတိုဝ် ဘေ ဟဲ့ တဝ်း ဒီ ဒီမွှတ် ယာယ် လွင် ပဲ့ ဟဲ့ စွယ် ယာယ် ဒီ ဒူအီ ဆဝ် တွိုန်. ဘေ ဟဲ့ တဝ်း, ဘေ ဆီ နပ်, မှဝ် ယာယ် ဟဲ့ ပါယ် ဒီ ပီကဲန် အန်.
10 ခုဝ် အန် တီ အုဝ် ဒီ ဝီ ကာလာင်, တဲး ဘော ဘေ ဘော ဂေ ဒူအီ အီဆာရေလ ဒွန် အီ နပ် ဆီချာ, န့ ဟဲ့ မုး ပွုန် ဇဝ် ယေဆူ အီ ဟဲ့ တဲး ဒူအီ တီ ဝီ ကဲန်, တဲး အန် ပွိုန် ဒီ ကွယ် ဒီ အာတ့် ဘေ ဒေါ တီ နီ. ဇဝ် ယေဆူ တီ မုး ဒူအီ တး မိူင် နာဆာရေတ့်. ဘေ မိူဝ် ဟဲ့ ငဝ်း ဝဲန် အန်, ဘူင် တဲး အန် ယမ် ဒဲင် ရွင့် ကာဝဲ့. ဟဲ့ ဟွတ့်, ဝါယ် ယမ် အန်, ဇဝ်ဖြာ ဟဲ့ တဲး အန် ဝီ ယိတ့် ဝီ အိမ်. ဇဝ် ယေဆူ တီ ဟဲ့ တဲး ဒူအီ ဆဝ် နီ ဝီ ကဲန်.
11 လွင် ဇဝ် ယေဆူ တီ ဟဲ့ ဒွိုမ် ကာလာင် ခဲင် ဘပ် ဇဝ်ဖြာ တဝ်း, ‘အန် ပီ မာဝ် အူ ဘူင့်. ဂေ ဒူအီ ဆမ် ကာင် ဟဲ့ ဝဲန် မာဝ် တီ. ဇဝ်ဖြာ ယဲ့ ဟဲ့ ဝီ ဒိုဝ်း မာဝ် တီ, ဘူင် တဲး အန် ဘဲန် စေန့် ရွင့်.’
12 န့ ဘော ပါယ် တီ. န့ မိုဝ်း မီ ဇဝ် ယေဆူ အူ ကာဒင် အီ ပဲ ဒီ ချွတ် ဒူအီ. အာဝ် မိုဝ်း အာဆေ ဒဲင် ကာဒါယ် အီ ပဲ ဒီ ချွတ် ဒူအီ.”
13 ဒေါ ကာလာင် အာပေတာရူ ဂြုဝ်း တီ, ဂေ ဒါ တာင် ဝီ ယိုဝ်, ဘော အန် ဘော အာယောဟာန် ဟဲ့ ယ ဒီ ကာလာင် ဂြုဝ်း ဆိူဝ် ဒီ ဂေ. ဂေ ဘော အာမ် ကာဆဝ်. ဂေ ယီ နပ်, ဒူအီ ဂါယ် တီ တူ ဒွိုမ် ဟေန် ပဲ့ ခဲင် ဇူင်. ဂါယ် မုး ဒူအီ တူ နပ် မာဆေ. ဂါယ် ယီ ယ ဒီ ကာလာင် ဂြုဝ်း ဒီ ဂေ. ဂေ ယီ ဝီ လှုဝ်း, ဂါယ် ဟဲ့ ဒွိုမ် ကွယ် ရိုမ် ဒူပ် အာယေဆူ တွိုန်.
14 ကူပ် ယိုဝ် ဂေ ဒူအီ ပဲ့ ဟဲ့ ပီကဲန် အာပေတာရူ ဂါယ် အာယောဟာန် ဟဲ့ ကွယ် ရိုမ် ဒူပ် ဂါယ်, ဂေ တူ ပွိုန် ကာလာင် တဝ်း, အာဝ် မှာန်, အန် တူ ကဲန်.
15 ပန် တီ ဂေ ဒါ တာင် ဝီ စ်ု အာပေတာရူ ဂါယ် အာယောဟာန်, တဲး ဂါယ် လေး တ ဒူင် ကွယ် ဂေ. ဟဲ့ ဟွတ့်, ဂေ ဝီ လာယ် ဆင်ချာင် လွင် အန် တီ.
16 ဂေ တဝ်း, “မာဆေ ပီ လုဝ် ဘူင် အေ ဒီ ဒူအီ အာ ဝီ နီ.း ဂေ ဒွန် အီ, အီ ကွယ် မိူင် ယေရူဆာလဲမ်, ဂေ မိူဝ် ဟဲ့ နပ် လွင် ဂါယ် ဟဲ့ ဘူင် နာ မွှိုမ် အာမ် ကာဆဝ်. အေ မိူဝ် တူ ပွိုန် ကာလာင် တဝ်း, အာဝ် မှာန်, အာဝ် မုး.
17 အေ ယီ တူ ဆီ တဲး ဂေ ဒူအီ အီဆာရေလ ဒွန် အီ နပ် လွင် အန် တီ. ခုဝ်, အေ လုဝ် ကာလာင် ဂြုဝ်း ကာဘျုဝ် ဒီ ဂါယ်, တဲး ဂါယ် ဝီ မိုဝ်း နဝ်း ယုဝ်. ပေါ အူ စိုပ်, ကွဲ့ ဟူ တဲး ဂါယ် ဂါဝ် ပွုန် အာယေဆူ တီ, ဝီ ကာလာင် ဒီ အီ ဟဝ်.”
18 ဂေ ဟဲ့ ဟွတ့် ကာလာင် ပါယ် တီ, ဂေ ဝီ ဒဲ့ အာပေတာရူ ဂါယ် အာယောဟာန်, တဲး ဂါယ် ဝီ တး ဒူင် ကွယ် ဂေ. ဂေ ဝီ စ်ု ဂါယ်, ကွဲ့ ဟူ တဲး ဂါယ် ဝီ ဒိုဝ်း ပွုန် အာယေဆူ တီ, ဝီ ကာလာင် ဒီ အီ ဟဝ်, ကွဲ့ ဟူ တဲး ဂါယ် ဝီ မာနုဝ် မာဆေ လွင် အာယေဆူ တီ.
19 အာပေတာရူ ဂါယ် အာယောဟာန် ယီ ဝီ တဝ်း, “ဘေ လုဝ် ဇေန့်ဇာ ရာင် ဘေ, ဆေ ယာယ် ဝဲန် ဂြုဝ်း ဇဝ်ဖြာ, ဝီ ထူမ် ဒူပ် ဂြုဝ်း ဘေ. န့ မှာန်, တူ မှာန်.
20 အီ မုး ယာယ်, ယာယ် တူ ပွိုန် ကွယ် ပီယေန့်, တူ ပွိုန် ကွယ် ဆီတွင့် တူ ဂြုဝ်း. ခဲ့ ပီ ယိုဝ် ငါယ် ယာယ်, ခဲ့ ပီ ထူမ် ဟျုဝ့် ယာယ်, ယာယ် လုဝ် ဝီ ကာလာင်, တဲး အီ နပ်.”
21 ဂါယ် ဟဲ့ ဟွတ့် ကာလာင် ပါယ် တီ, ဂေ ဒါ တာင် ဝီ ကာလာင် ဂြုဝ်း မွှိုမ် ယုဝ် ဒီ ဂါယ်. ဟဲ့ ဟွတ့် ဂေ ဝီ တဲး ဂါယ် လေး ဟာဝ် ဒူင် ကွယ် ဂေ. ဂေ ယီ တူ နပ် မှဝ် ဒီ ပါယ် ဒီ ဒမ် မှာပ် ဒီ ဂါယ်. ကူပ် ဝီ အိူပ် ဂေ ဒူအီ ကိူန် ဇဝ်ဖြာ လွင် ပဲ့ ဟဲ့ ဘူင် ဂါယ်, ဂေ ဒါ တာင် တူ ဝီ ယ ဘူင် မာဆေ ဒီ ဂါယ်.
22 ဒူအီ အီ ဟဲ့ ကဲန် တွိုန်, အာဆာက် အန် ဟဲ့ နုဝ့် ဖွုန် ဂိုဝ် လူယ်.
23 ဂေ ဟဲ့ ဟွတ့် ဘ့လေး အာပေတာရူ ဂါယ် အာယောဟာန်, တဲး ဂါယ် ဝေန့် ဒူင် ကွယ် ဂါယ်. ဂါယ် မိူဝ် ဟာဝ် ဆိူဝ် ဒီ ဒူအီ ခဲင် ဖိုင် ဂါယ်. ဂါယ် ဝီ ခဲ တူတ့် ဒွန် မျုဝ် ပီ ကာလာင် ဂေ ဒါ တာင် အီ အိုပ် မိူင် ဘော ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ.
24 ဂေ ဒူအီ ခဲင် ဖိုင် ဇဝ် ယေဆူ ဂေ ဟဲ့ ဟွတ့် ထူမ် ဂြုဝ်း ပီ ခဲ ဂါယ်, ဂေ ဝီ ဘဲန် အူ နဝ်း, ဝီ စုး ဒီ ဆာခိုဝ်, ကာလာင် ဂြုဝ်း ဒီ ဇဝ်ဖြာ. ဂေ တဝ်း, “အိုယ် မဲ ဇဝ်ဖြာ, မဲ မုး ဇဝ်ဖြာ အီ အိုပ် တူတ့်. မဲ မိူဝ် ဟဲ့ ဖာန် ဘ့လေး ဘော ဂါင်ဟြာဝ် ဘော ကာဒါယ်. မဲ ဟဲ့ ဖာန် ဘ့လေး ဘော အိုမ် နမ်မုက်ဆာရာ. ခဲ့ ဘော မိုဝ်း အီ ကွယ် ဒဲင် ကာဒါယ် နီ, မဲ ဇဝ်ဖြာ ဟဲ့ ဘူင် တူတ့်.
25 မဲ မိူဝ် ဟဲ့ ဒွိုမ် ဒွါ နဝ်း ဖွိုမ် မဲ ဒီ ခုန်ဒီခမ် အာဒါဝိတ် အီ မုး ဒဲစေန့် မဲ. အန် ဘော မုး ဂုန့် ဒင် ယေ. မဲ ဟဲ့ တဲး အန် တဝ်း, ‘မှဝ် န့ ပါယ် ပီ ရူ ကာဆဝ် ဂေ ဒူအီ အာမျုဝ် ဟဝ်.း မှဝ် န့ ပါယ် ပီ လာယ် ဆင်ချာင် ဂေ နာ တူ မွှိုမ် အီ တူ မိုဝ်း ဒီခုဝ်.း
26 ဂေ ခုန်ဒီခမ် ဒဲင် ကာဒါယ် ဟဲ့ တး, ဘော ဂေ ဒါ ကာညာ အီ အိုပ် ကာဒါယ် နီ, ဂေ ဟဲ့ ကာဇု, တဲး ဂေ ကာဂုဝ်း ဒီ ဇဝ်ဖြာ, တဲး ဂေ ကာဂုဝ်း ဘော ဒီ ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.’
27 ဒေါ တီ နီ, န့ ဟဲ့ ဝီ ဘဲန် ပါယ် တီ. ခုန်ဒီခမ် အာဟေရူတ် ဘော အာဖူန်ထီ ဖီလာတ်, ဘော ဂေ ဒူအီ အာမျုဝ် ဟဝ်, ဘော ဂေ ဒူအီ အီဆာရေလ ခဲင် မိူင် နီ, ဂေ ဟဲ့ တး ကာဇု, တဲး ဂေ ဘူင် နာ တူ မွှိုမ် ဒီ ဇဝ် ယေဆူ, အီ မုး ဒဲစေန့် မဲ, အီ ဟဲ့ ဘွတ် ကာဆဝ်, ဝီ ပီ ရဝ်း မဲ တဲး အန် ချွတ် ဒူအီ.
28 ပဲ့ ဟဲ့ ဘူင် ဂေ, န့ ပီ ပီ ဒွိုမ် ကာလာင် မဲ ခါ အာတ့် ပီ ဒွိုမ် ခ့ဝါင် မဲ ဇဝ်ဖြာ တဲး န့ ဘဲန်.
29 ဒေါ တီ နီ, မဲ ဇဝ်ဖြာ, တဲး မဲ ဝီ ယွတ် ခဲ့ ပီ ဘူင် ဂေ, မဲ ဝီ ထူမ် ဂြုဝ်း ကာဘျုဝ် ဂေ. ယေ ဒဲစေန့် မဲ, ယေ မှာန့် ဒီ မဲ ဇဝ်ဖြာ, တဲး မဲ ဝီ ဒွါ ယေ မိုဝ်း နဝ်း ယ ဒီ ဝီ ကာလာင် ဂြုဝ်း မဲ ဒီ ဒူအီ ဟဝ်. ကွဲ့ တဲး ယေ မိုဝ်း နဝ်း ယုဝ်.
30 တဲး မဲ ဇဝ်ဖြာ မိူဝ် ဘျ ပွုန် မဲ, တဲး ဒူအီ ဆဝ် ဝီ ကဲန်, တဲး ယေ ပွိုန် ဒီ ဒိုဝ်း ပွုန် ဇဝ် ယေဆူ, ဘူင် နာ မွှိုမ် အာမ် ဘဲန် မျုဝ် ဘဲန် မျုဝ်, တဲး အီ နပ် လွင် ဇဝ် ယေဆူ အီ မုး ဒဲစေန့် ဘွတ် ပီ တိုယ် မဲ.”
31 ဒေါ မှာန့် ဂေ ပါယ် တီ, ဒူင် ကွယ် ဂေ တွိုန်, န့ ဘော ဒီယေန့် အူ ဇေန့်. နဝ်း ဖွိုမ် ဇဝ်ဖြာ မိူဝ် တး လိုပ် နုဝ့် ခဲင် နဝ်း ဂေ ဒွန် အီ. ဂေ ဝီ စုး ဒီ ကာလာင် ဂြုဝ်း ဇဝ်ဖြာ, အာဝ် ဟူ မိုဝ်း နဝ်း ယုဝ် မာဆေ.
32 ဂေ ဒူအီ အီ ညှိုမ် ဇဝ် ယေဆူ, ဂေ ဘောကာဂ့လျီတ် ကွယ် ရိုမ်. ဂေ ဘဲန် အူ နဝ်း. ခဲ့ မိုဝ်း ဂေ ကြုဝ်ကြာမ်, ဂေ ဝီ လာယ် ကာဆာင် ဒီ ဂေ ဒွန် အီ. န့ မိူဝ် တူ မိုဝ်း အာဆေ အီ မာတ် န့ မုး ကြုဝ်ကြာမ် ဒုဝ် ဘြိမ် အန်.
33 ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ မိူဝ် ကာလာင် ဂြုဝ်း အီ မိုဝ်း ပွုန် တာင် ဒီ ဒူအီ ဟဝ်. ဂေ ကာလာင် ခဲ့ ပီ ဒွိုမ် ယိုဝ် ဂေ လွင် ဇဝ် ယေဆူ ဟဲ့ ဝီ ယိတ့် ဝီ အိမ်. ဇဝ်ဖြာ မိူဝ် ကာဝေ ဂေ, စွယ် ဂေ ဒွန် အီ.
34 ကာတဲ ဂေ ဒူအီ အီ ညှိုမ် ဇဝ် ယေဆူ, အာဝ် မိုဝ်း ဒူအီ ဂိန်. အာဆေ မိုဝ်း ကာင် ဘော မာန်, အန် ယွင့် တူတ့်.
35 ခဲ့ ပွိုန် အန် ရွိုန်, အန် ဝီ ဒွါ ဒီ ဒူအီ ပီ ရဝ်း ပီ တိုယ် ဇဝ် ယေဆူ, တဲး ဂေ ဝီ ကာဆာင် ခဲ့ ပီ လုဝ် ဒွန် အီ.
36 န့ ဘော မိုဝ်း အာယုဝ်ဆဲပ်, ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ မိူဝ် တဲး အန် စိူဝ် ဘော အာဘာနာဘ. (ဆီဖဝ် စိူဝ် တီ, န့ မုး “ဂွန် အီ နပ် ဒီ လှဝ် နဝ်း အီ ဟဝ်”). ဒူအီ တီ, အန် မုး ခြိုဝ် အာလေဝီ အူ ဝီ. မိူင် ဘြိမ် အန် မုး ဂုန် အိုမ် အီ စိူဝ် ခူဖြုဝ်.
37 ဘော အန် ယွင့် မာန် အန်, ဒွါ ရွိုန် ပီ ပွိုန် အန် ဒီ ဒူအီ ပီ ရဝ်း ပီ တိုယ် ဇဝ် ယေဆူ.

ACT 5
1 န့ ဝီ မိုဝ်း ဒူအီ အူ ဝီ, အန် စိူဝ် အာနာနီ. အီဘိုန့် အန် စိူဝ် နာင် ဆာဖီရာ. ဒူအီ ဝီ တီ မိူဝ် ဝီ ယွင့် မာန် အန် အူ ပ့လုဝ့်. ခဲ့ ပွိုန် အန် ရွိုန်, အန် ဝီ အုန် မင် ကာလဝ့် အာဒါ အန်.
2 အီဘိုန့် အန် မိူဝ် နပ် တူတ့် လွင် အန် တီ. ဟဲ့ ဟွတ့်, အန် ဝီ ဒိုဝ်း ရွိုန် အီ ကာလူယ်, ဝီ ဒွါ ဒီ ဒူအီ ပီ ရဝ်း ပီ တိုယ် ဇဝ် ယေဆူ.
3 အာပေတာရူ ဝီ တဝ်း, “အိုယ်, အာနာနီ, မှဝ် န့ ပါယ် ပီ ခ့ဝါင် မဲ ဘုဝ် ကာနမ် အီ စိူဝ် ဆာတာန် ပွိုန် ဒီ လိုပ် ခဲင် နဝ်း မဲ, တဲး မဲ ကာလုဝ် ဒီ နဝ်း ဖွိုမ် ဇဝ်ဖြာ.း မဲ ဟဲ့ ဟွတ့် ဒိုဝ်း အုန် ရွိုန် ပီ ပွိုန် မဲ, ယီ တဝ်း, မဲ ဟဲ့ ဒွါ တူတ့်.
4 အာတ့် ယွင့် မဲ မာန် တီ, န့ မုး ကြုဝ် မဲ. မဲ ဟဲ့ ဟွတ့် ယွင့်, ရွိုန် ပီ ပွိုန် မဲ, န့ ဘော မုး ရွိုန် မဲ. မဲ ဆ ဒွါ တူတ့် ဟဲ့ ပွိုန်. မှဝ် န့ ပါယ် ပီ ကာလုဝ် မဲ ပါယ် တီ.း မဲ တူ ကာလုဝ် ဒူအီ. မဲ ဟဲ့ ကာလုဝ် ဇဝ်ဖြာ.”
5 ဒေါ ယိုဝ် အာနာနီ ဂြုဝ်း တီ, အန် ဝီ ကေး ယမ် အူ ဇေန့်. ပန် တီ ဂေ ဒူအီ အီ ယိုဝ် လွင် အန် တီ, ဂေ ဒွန် အီ ဝီ ယုဝ် ကာဆဝ်.
6 ဂေ ကာညူမ် အီ ကွယ် ဒူင် ကွယ် ဂေ တီ, ဂေ ဝီ တး, ကာဘန် ဒုဝ် ဘူင့် အန် ခဲင် ဘိက်, ဝီ ကာဂွတ် ဟာဝ် ဒိပ် အန်.
7 ဝါယ် အန် တီ ဘော နုဝ့် အူယ် နာရီ, အီဘိုန့် အာနာနီ ဝီ တး လိုပ် ဒူင် ကွယ် ဂေ. အန် ညှမ် နပ် လွင် အီမာယ် အန် ဟဲ့ ယမ်.
8 အာပေတာရူ ဝီ ဒီမွှတ် အန် တဝ်း, “တဲး မဲ ကာလာင် ဂြုဝ်း မှာန် ဒီ အုဝ်. ဒေါ ယွင့် ဘာယ် မာန် ဘာယ်, န့ မှာန်, ဘာယ် ဟဲ့ ပွိုန် ရွိုန် ခဲ့ ပီ ဒွါ ဘာယ် ဒီ နီ.း” နာင် ဆာဖီရာ ဝီ တဝ်း, “ဟဲ့ မုး, ဟဲ့ မှာန်. ယာယ် ဟဲ့ ပွိုန် ခဲ့ တီ.”
9 ပန် တီ အာပေတာရူ ဝီ တဝ်း ဒီ အန်, “မှဝ် န့ ပါယ် ပီ လာယ် ဖြူမ် ဘာယ် ဒီ ထေဝ် နဝ်း ဖွိုမ် ဇဝ်ဖြာ.း တဲး မဲ ယွတ်. ဂေ ဒူအီ အီ ဟဲ့ ဟွတ့် ဒိပ် ဒုဝ် ဘူင့် အီမာယ် မဲ, ဂေ ဟဲ့ ဟွတ့် ဝီ တး ဇမ် ဒီ အာတ့် မာလုဝ်း. ဂေ ဒီ ဝီ ဟာဝ် ဒိပ် ဘော ဒုဝ် ဘူင့် မဲ ဒေါ တီ နီ.”
10 အာပေတာရူ ဟဲ့ ဟွတ့် ကာလာင် ဂြုဝ်း တီ, နာင် ဆာဖီရာ တွိုန် ဝီ ကေး ယမ် ဒီ အာတ့် အန် အူ ဇေန့်. ပန် တီ ဂေ ကာညူမ် ဝီ တး လိုပ် ဒူင် ကွယ် ဂေ တီ. ဒေါ ယိုဝ် ဂေ ဘော နာင် ဆာဖီရာ ဟဲ့ ဟွတ့် ယမ်, ဂေ ဝီ ကာဂွတ် လေး အန် ဒူင် တီ, ဝီ ဟာဝ် ဒိပ် ဒုဝ် ဘူင့် အန် ခူပ် အီမာယ် အန်.
11 ဂေ ဒူအီ အီ လိုပ် ဖိုင် ဇဝ် ယေဆူ, ဂေ ဒွန် အီ အီ နပ် လွင် အန် တီ ဘော ယုဝ် ကာဆဝ်.
12 ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဘူင် နာ မွှိုမ် အာမ် ကာဆဝ် ကာတဲ ဂေ ဒူအီ ကိူန်, တဲး ဂေ ဘောကာဂ့လျီတ် ယိုဝ် ပွုန် ဇဝ်ဖြာ. ဂေ ဒူအီ ညှိုမ် ဇဝ် ယေဆူ, ဂေ တး ကာဇု ခဲင် ဇေရူပ် တာင် အီ ကွယ် ခဲင် ဝဲင် ဟုဝ် ဇဝ်ဖြာ အီ စိူဝ် ဇေရူပ် ခုန်ဒီခမ် အာဆာလုဝ်မုဝ်. ဂေ မိူဝ် ဘဲန် အူ နဝ်း.
13 ဂေ ဒူအီ ဟဝ် တူ ယ တး လိုပ် ခဲင် ဖိုင် ဇဝ် ယေဆူ. ဂေ ယီ ရုဝ်ဆေ ဂေ ဒူအီ အီ ညှိုမ် ဇဝ် ယေဆူ.
14 ပီ ဘော ဟဲ့ ပါယ် တီ မိူဝ်, ဂေ ဒူအီ ညှိုမ် ဆီချာ ဇဝ် ယေဆူ ယီ ကြဲ ဒီ ကိူန်. ဘော မိုဝ်း ဘော အီမာယ် ဘော အီဘိုန့်, ဂေ ကိူန် ဝီ ဟာ လိုပ် ခဲင် ဖိုင် ဂေ ဒူအီ ညှိုမ် ဇဝ် ယေဆူ.
15 ဂေ ဒူအီ ကိူန် ဝီ ဒိုဝ်း လေး ဒူအီ ဆဝ် ခဲင် ကာင်, ဝီ ဟာဝ် ဘ့လေး ဂေ ခူပ် န့တေန့် ဒဲင် ကာစှူင့် အိတ် ဂေ ဘော ဒဲင် မ့ဘေဝ်, တဲး ဂေ နှဝ့် အာပေတာရူ တး, တဲး ကာမိုက် အန် ဝီ ယာပ် ဒူအီ ဆဝ် ဂေ တီ.
16 ဘော မိုဝ်း ဂေ ဒူအီ ကိူန် အီ ကွယ် ကာတတ် မိူင် ယေရူဆာလဲမ်, ဂေ တး တိုယ် ဒူအီ ဆဝ် ဘော ဂေ ဒူအီ မိုဝ်း ကာနမ် ဟာယ် ကွယ် ခဲင် ဒုဝ် ဘူင့် ဂေ. ဂေ မိူဝ် ဟဲ့ ကဲန် ဒွန် အီ.
17 ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဘော ဂေ ဒူအီ ဒူပ် အန် ဘော ဂေ ဒူအီ အီ မုး ဖိုင် ဆာဒူခဲ, ဂေ ယီ တူ အိုင် နာ မွှိုမ် အာမ် ကာဆဝ် ပီ ဘူင် ဂေ ဒူအီ ပီ ရဝ်း ပီ တိုယ် ဇဝ် ယေဆူ.
18 ဂေ ဝီ မှေတ့် ဂေ ဒူအီ ပီ ရဝ်း ပီ တိုယ် ဇဝ် ယေဆူ, ခြွင့် ဂေ ခဲင် ကာပိုမ်.
19 ခဲင် မှိုဝ် န့ ယီ မိုဝ်း အာမူ အာမာတ် ဇဝ်ဖြာ အူ ကာဒင် တး, ဝိုဝ်း မာလုဝ်း ခဲင် ကာပိုမ်, တဲး ဂေ လေး.
20 အန် ဝီ တဝ်း ဒီ ဂေ, “တဲး ဘေ ဟာဝ် ခဲင် ဟုဝ် ဇဝ်ဖြာ, ကာလာင် တဲး ဂေ ထူမ် တူတ့် ဒွန် မျုဝ် လွင် ပီ ဒီ ပါယ် ဂေ ဒီ ပွိုန် အာဆာက် ကာမာယ်.”
21 ဝါယ် အန် တီ ဆိန့်ဝး စေဝ် ဂေ ဝီ ထူမ် ဘူင် ပီ စ်ု အာမူ အာမာတ် ဇဝ်ဖြာ ဂေ ဘူင်. ဂေ ဝီ ဟာဝ် လိုပ် ခဲင် ဝဲင် ဟုဝ် ဇဝ်ဖြာ, မာနုဝ် ဂေ ဒူအီ ကိူန်. ဝါယ် အန် တီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဘော ဂေ ဒူအီ အီ ဒူပ် အန်, ဂေ ဝီ တး ကာဇု ဒူင် ကွယ် ဂေ ဒါ တာင်. ဂေ ဝီ ဒဲ့ ဂေ ဒူအီ အီ ဆုင်ဖျာတ် အာမူ အီ ဘော ဂေ ဒါ တာင် ခဲင် မိူင် အီဆာရေလ, တဲး ဂေ ဒွန် အီ တး. ဂေ ဘော စ်ု ဒါလာမ် ဂေ မင် အီ, တဲး ဂေ ဟာဝ် ဒဲ့ ဒူအီ ပီ မှေတ့် ဂေ တွိုန်.
22 ဒေါ တး ဇမ် ဂေ ခဲင် ကာပိုမ်, ဂေ တူ ယိုဝ် ဒူအီ ပီ ရဝ်း ပီ တိုယ် ဇဝ် ယေဆူ ဂေ တွိုန်. အာဝ် ဟူ မိုဝ်း. ပန် တီ ဂေ ဝီ ဝေန့် ဒူင် ကွယ် ဂေ ဒါ တာင် တွိုန်, ကာလာင် တူတ့် ဒီ ဂေ လွင် အန် တီ.
23 ဂေ တဝ်း, “ယေ ဟဲ့ တး ဇမ် ခဲင် ကာပိုမ်. မာလုဝ်း ဆီ ကာဘိတ် ဆီချာ. ဂေ ဒူအီ ဘ်ု မာလုဝ်း, ဂေ မိူဝ် ကွယ် ဆီချာ နာ အာတ့် မာလုဝ်း. ယေ ဝီ ဟာဝ် ဝိုဝ်း မာလုဝ်း, အာဝ် ဟူ ယိုဝ် အာဆေ ကွယ် နာ ခဲင်.”
24 ဒေါ ယိုဝ် ဂေ လွင် အန် တီ, ဘော ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဒူအီ အီ အိုပ် ဂေ အီ ဘ်ု ဟုဝ် ဇဝ်ဖြာ, ဂေ ဒွန် အီ တူ နပ် ဒီ ဘူင် မာဆေ. ဂေ ဘော ယုဝ်, တူ နပ်, မှဝ် န့ ပါယ် န့ ဘဲန် ပါယ် တီ.
25 ဒေါ အန် တီ န့ ဝီ မိုဝ်း ဒူအီ အူ ဝီ, အန် တး တဝ်း, “ဂေ ဒူအီ ပီ ခြွင့် ဘေ ခဲင် ကာပိုမ်, ဂေ ဝီ ကွယ် ခဲင် ဝဲင် ဟုဝ် ဇဝ်ဖြာ, မာနုဝ် ဂေ ဒူအီ ကိူန်.”
26 ပန် တီ ဒူအီ အီ အိုပ် ဂေ အီ ဘ်ု ဟုဝ် ဇဝ်ဖြာ ဘော ဂေ ဒူအီ အီ စွယ် အန်, ဂေ ဝီ ဟာဝ် ဒဲ့ ဂေ ဒူအီ ပီ ရဝ်း ပီ တိုယ် ဇဝ် ယေဆူ တး ဇမ် ဒူင် ကွယ် ဒါ တာင် ဂေ တွိုန်. ဂေ ယီ တူ ယ ကာစွှာ့ ဒူအီ ပီ ရဝ်း ပီ တိုယ် ဇဝ် ယေဆူ ဂေ တီ. ဂေ ယုဝ် ဒူအီ ကိူန် ဒီ ဒိုဝ်း မာဝ် ဝိုန့် ဒီ ဂေ.
27 ဂေ ဒူအီ ပီ ရဝ်း ပီ တိုယ် ဇဝ် ယေဆူ ဂေ တွိုန်, ဂေ ဟဲ့ ဟွတ့် တး ဇမ် ဒီ အာတ့် ဂေ ဒါ တာင် ခဲင် မိူင်, န့ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဝီ ဒီမွှတ် ဂေ.
28 အန် တဝ်း, “ယေ ဟဲ့ ဟွတ့် ဒမ် ဘေ, ကွဲ့ တဲး ဘေ မာနုဝ် ဒူအီ ဟဝ် လွင် အာယေဆူ တွိုန်. ဘေ ယီ ဟဲ့ ဟွတ့် ကာလာင် တဲး မိူင် ယေရူဆာလဲမ် ဘော မိူင် နပ် လွင် အန် တီ. ဘေ မိူဝ် တဝ်း န့ မုး မှာပ် ယေ, ယေ ဟဲ့ ငဝ်း ဝဲန် အန်.”
29 အာပေတာရူ ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဝီ ဝျီ့ ဂြုဝ်း တီ. ဂေ တဝ်း, “ယေ လုဝ် ထူမ် ဂြုဝ်း ဇဝ်ဖြာ အာတ့် ထူမ် ဂြုဝ်း ဒူအီ.
30 ဘေ ဟဲ့ ငဝ်း ဝဲန် ဇဝ် ယေဆူ ဒဲင် ရွင့် ကာဝဲ့. ဇဝ်ဖြာ ပီ ကြိုပ် ဂေ ဂုန့် ဒင် အေ ခါ အာတ့် အန် ယီ ဟဲ့ တဲး ဇဝ် ယေဆူ ဝီ ယိတ့် ဝီ အိမ်, တဲး ဇဝ် ယေဆူ ဝီ ဟုဝ့် ကွယ် ဘ့လာက် အာအး အန်.
31 အန် မိူဝ် ဟဲ့ တဲး ဇဝ် ယေဆူ ဘဲန် ဒါ ကာညာ အီ အိုပ် ကာဒါယ်. အန် ဘော ဘဲန် ဇဝ် အီ ချွတ် ဒူအီ. ဇဝ် ယေဆူ တီ ဘော နပ် ဒီ တဲး ဘေ ဝဲန် နဝ်း ဘြိမ် ဘေ, ဒိုဝ်း နဝ်း ကာမာယ် ပီ ဒွါ အန်. အန် နပ် ဘော ဒီ ဂဝ်း ဝဲန် မှာပ် ဘေ ဒူအီ အီဆာရေလ.
32 ယေ မိူဝ် ဟဲ့ ယိုဝ် တူတ့် လွင် အန် တီ, ယေ ကော နပ် ဒီ ကာလာင်. နဝ်း ဖွိုမ် ဇဝ်ဖြာ မိူဝ် နပ် ဒီ ကာလာင်, တဲး န့ ကာလှုး ဒီ နဝ်း ဘေ. ဇဝ်ဖြာ ယီ ဒီ တဲး နဝ်း ဖွိုမ် အန် လိုပ် ကွယ် ခဲင် နဝ်း ဒွန် အီ အီ ထူမ် ဒူပ် အန်.”
33 ဒေါ ယိုဝ် ဂေ ဒါ တာင် ဂြုဝ်း တီ, ဂေ ဘော ရူ ကာဆဝ်, ဆီ ငဝ်း ဝဲန် ဂေ.
34 န့ ယီ မိုဝ်း ဒူအီ ခဲင် ဖိုင် ဖာရီဆဲ အူ ဝီ, အန် စိူဝ် အာဂါမာလေန်. အန် မုး ဒါ ဆာရာ အီ မာနုဝ် ဒါရာ ဇဝ်ဖြာ. ဂေ ဒူအီ ဘောကာဂ့လျီတ်, ဂေ ဘော ရုဝ်ဆေ အန်. ဒေါ လာယ် ဆင်ချာင် ဂေ ဒါ တာင် ပါယ် တီ, အာဂါမာလေန် တွိုန် ဝီ ယိတ့် မှာန့်, တဲး ဂေ စ်ု ဒူအီ ပီ ရဝ်း ပီ တိုယ် ဇဝ် ယေဆူ လေး ဒူင် ကွယ် ဂေ အူ ကာစန်.
35 ဟဲ့ ဟွတ့်, အန် ဝီ ကာလာင် ဒီ ဂေ ဒါ တာင်. အန် တဝ်း, “အိုယ်, ဘေ ဒါ တာင် ခဲင် မိူင် အီဆာရေလ, တဲး ဘေ ဇေန့်ဇာ ဆီချာ ပီ ဒီ ဘူင် ဘေ ဒီ ဂေ ဒူအီ တီ.
36 ခါ အာတ့် န့ ညှမ် လှေန့်, န့ မိုဝ်း ဒူအီ အူ ဝီ, အန် စိူဝ် အာထေဒါ. အန် ဟဲ့ တဝ်း, အန် မုး ဒူအီ တာင်. အန် မိူဝ် ဒဲ့ ဒူအီ ဒူပ် အန်, တဲး ဂေ ကာဂုဝ်း ဒီ ဒူအီ ရုဝ်မာ. န့ မိူဝ် မိုဝ်း ဒူအီ ကာဘက် ဖွုန် မာယဝ်း ဝီ, အီ တး ဒူပ် အန်. ဂေ ယီ ငဝ်း အာဆာက် အန်. ဟဲ့ ဟွတ့်, ဘော ဂေ ဒူအီ အီ ဒူပ် အန် ဟဲ့ ကာယဝ်း, အာဝ် ဟူ မိုဝ်း.
37 ဝါယ် အန် တီ န့ မိုဝ်း အာယူဒတ် တွိုန်, အီ တး အိူင် ဂါလီလေ. အန် ဟဲ့ တး ဒေါ ဒိုဝ်း ဒါ ကာညာ ရုဝ်မာ ဇာရာင်, ဒဲမ် အုန် စိူဝ် ဒွန် အီ ခဲင် မိူင်. အန် မိူဝ် ဒဲ့ ဒူအီ ဒူပ် အန်. ဂေ ဟဲ့ ငဝ်း ဘော အန်. ဘော ဂေ ဒူအီ အီ ဒူပ် အန် ဟဲ့ ကာယဝ်း, အာဝ် ဟူ မိုဝ်း.
38 ခုဝ် အန် တီ ဒေါ တီ နီ, အုဝ် တဝ်း ဒီ ဘေ, ကွဲ့ ဘူင် မာဆေ ဒီ ဒူအီ ဂေ တီ. တဲး ဘေ ဘ့လေး ဂေ, တဲး ဂေ ဟာဝ်, ဘူင် ပီ အိုင် ဂေ. ပီ ဘူင် ဂေ, ဆေ န့ မုး အာငျာန် ဒူအီ, န့ ဒီ စှိုမ်.
39 ဆေ န့ ယီ မုး ပွုန် ဇဝ်ဖြာ, တဲး ဂေ ဘူင် ပါယ် တီ, ဘေ တူ ပဲ ဒီ ဘူင် မာဆေ, တဲး ဂေ စှိုမ်. ဘေ ယီ လုဝ် ဆာဒိက်, ကွဲ့ တဲး ဘေ ကာဂုဝ်း ဒီ ဇဝ်ဖြာ.”
40 အန် ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် တွိုန် ဝီ လာယ် ဖြူမ် လွင် အန် တီ. ဂေ ဝီ ဒဲ့ ဂေ ဒူအီ ပီ ရဝ်း ပီ တိုယ် ဇဝ် ယေဆူ ဝီ တး လိုပ် ဒူင် ကွယ် ဂေ ဘော မး ဂေ ဒွန် အီ. ဟဲ့ ဟွတ့်, ဒါ တာင် ဂေ တီ ဝီ ဒမ် ဂေ, ကွဲ့ တဲး ဂေ ကာလာင် ဂြုဝ်း လွင် ဇဝ် ယေဆူ. ဝါယ် အန် တီ ဒါ တာင် ဂေ တွိုန် ဘော ဝီ ဘ့လေး, တဲး ဂေ ဟာဝ်.
41 ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဝီ လေး ဒူင် ကွယ် ဂေ ဒါ တာင် အီ အိုပ် မိူင်. နဝ်း ဂေ ဝီ ဒါခိုယ် ကာဆဝ်. ဂေ တဝ်း, ဇဝ်ဖြာ ဟဲ့ ခ့ဝါင်, တဲး ဂေ ပွိုန် ဒီ ခမ် ဒုက် ကူပ် ညှိုမ် ဂေ ဇဝ် ယေဆူ.
42 ဝါယ် အန် တီ ဒွန် ဆီငဲ, ဒွန် ဆီငဲ, ဂေ ဝီ ဟာဝ် လိုပ် ခဲင် ဝဲင် ဟုဝ် ဇဝ်ဖြာ, ဂေ ဘော ဟာဝ် လိုပ် ခဲင် ကာင် အီ, ဝီ ကာလာင် လွင် ဇဝ် ယေဆူ. ဂေ ကာလာင် ဆေဆေ တဲး ဒွန် အီ ကော နပ် လွင် ဇဝ် ယေဆူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.

ACT 6
1 ဝါယ် အန် တီ ဂေ ဒီဘဲ ဇဝ် ယေဆူ မိူဝ် ဟဲ့ ကြဲ ဒီ ကိူန် ကာဆဝ်. န့ ယီ မိုဝ်း ဒူအီ ယူဒါ အီ ကာလာင် ဂြုဝ်း ဂြိက် မင် အီ ဘော ဂေ ဒူအီ ယူဒါ အီ ကာလာင် ဂြုဝ်း ဟဲဘြဲ မင် အီ, ဂေ တူ လာယ် ဖြူမ်. ဂေ ဒူအီ တး မိူင် ဂြိက်, ဂေ တဝ်း, “ဒွန် ဆီငဲ, ဒေါ ကာဆာင် ဂေ ပီ ဒီ ဟူမ်, ယာ ဆီပြး ယေ, ဂေ တူ ပွိုန် ခဲ့ ပီ လုဝ် ဂေ.”
2 ပန် တီ ဂေ ဒီဘဲ ဇဝ် ယေဆူ ဂိုဝ် ဒီ အာ ဝီ, ဂေ ဝီ ဒဲ့ ဂေ ဒီဘဲ ဇဝ် ယေဆူ ဒွန် အီ တး ကာဇု. ဂေ ဝီ တဝ်း, “ဆေ ယေ ကာဆာင် ပီ ဒီ ဟူမ်, ယေ အာဝ် ဟူ ဝီ ဒန် မာနုဝ် ဒါရာ ဇဝ်ဖြာ. အာတီ အာဝ် မွှိုမ်, အာဝ် ဆီချာ.
3 ခုဝ် အန် တီ တဲး ဘေ ဘီနွင် ရဝ်း ဒူအီ ကာတဲ ဘေ ဘူ ဝီ. တဲး န့ မုး ဒူအီ အီ မိုဝ်း အာငျာန်, အီ မိုဝ်း နဝ်း ဖွိုမ် ဇဝ်ဖြာ နုဝ့် ခဲင် နဝ်း ဂေ. ဆေ ဒူအီ ဟဝ် မိူဝ် တဝ်း, ဂေ မုး ဒူအီ မွှိုမ်, တဲး ဘေ ရဝ်း ဒူအီ ဇိုဝ် တီ ဘူ ဝီ, တဲး ယေ ဝီ စ်ု ဂေ ကာဆာင် ပီ ဒီ ဟူမ် ဒီ ဒွန် အီ.
4 ဆေ န့ ပါယ် တီ, ယေ ဒီ ဘော ဒန် ဒီ ဆာခိုဝ် ဒီ ဇဝ်ဖြာ ဘော ဟုဝ် ဒါရာ ဇဝ်ဖြာ ဆေဆေ, အာဝ် ဟူ လုဝ် ဘူင် ဘဲန် မျုဝ် ဘဲန် မျုဝ်.”
5 ဂေ ဟဲ့ ဟွတ့် ကာလာင် ဂြုဝ်း တီ, ဂေ ဒူအီ ခဲင် ဖိုင် ဇဝ် ယေဆူ, ဂေ ဒွန် အီ အိုင် ဂြုဝ်း တီ. ဂေ ဝီ ရဝ်း အာဆာထေဖာန်. နဝ်း ဖွိုမ် ဇဝ်ဖြာ ဟဲ့ နုဝ့် ခဲင် နဝ်း အန်. အန် မိူဝ် ညှိုမ် ဆီချာ. ဂေ ဘော ရဝ်း အာဖီလိပ်, အာဖြုဝ်ခုဝ်ရူ, အာနီခါနုဝ်, အာထီမူန်, အာဖာမေန် ဘော အာနီခုဝ်လာ, အီ တး မိူင် အန်ထီအုဝ့်, အီ ဟဲ့ လိုပ် ဒူအီ ယူဒါ.
6 ဂေ ဟဲ့ ဟွတ့် ရဝ်း ဒူအီ ဘူ ဝီ တီ, ဂေ ဝီ တဲး ဂေ ဒူအီ ပီ ရဝ်း ပီ တိုယ် ဇဝ် ယေဆူ ဝီ ဆာခိုဝ် ဇဝ်ဖြာ ဘော ဒါင် ဒဲ ဒဲင် ဂိန့် ဂေ ဘူ ဝီ တီ, တဲး ဇဝ်ဖြာ မွင့်ကာရာ ဒွါ ဒီ ဂေ.
7 ပန် တီ ဂေ ဒူအီ အီ ကွယ် ခဲင် မိူင် ယေရူဆာလဲမ်, ဂေ ကိူန် ဘော ပွိုန် ဒီ ထူမ် ဂြုဝ်း ဇဝ်ဖြာ, တဲး ဂေ ဒူအီ ညှိုမ် ဇဝ် ယေဆူ ဝဲ ကိူန် ကာပွါ. ဂေ ဒူအီ အီ လှူ ဒီ ဇဝ်ဖြာ မိူဝ်, ဂေ ကိူန် ဝီ ညှိုမ် ဇဝ် ယေဆူ, ဝီ ဒူပ် ဒါရာ ပီ မာနုဝ် ဂေ လွင် ဇဝ် ယေဆူ.
8 န့ ယီ မိုဝ်း အာဆာထေဖာန် တွိုန်, ဇဝ်ဖြာ ဟဲ့ ကာဝေ ဟဲ့ စွယ် ကိူန် အန် ဘော တဲး အန် မိုဝ်း ပွုန် ဇဝ်ဖြာ. အန် ဘူင် နာ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ်.
9 ဂေ ဒူအီ အီ ကွယ် ခဲင် ဇူင် ယူဒါ မင် အီ, ဂေ တူ အိုင် အန်. ဘော ဒူအီ ခဲင် ဖိုင် ဒူအီ ထင်ဟာင်,aဂေ ကြိုပ် ခဲင် ဇူင် တီ. ဂေ ဒူအီ ဇိုဝ် တီ, ဘော ဂေ ဒူအီ အီ တး မိူင် ကူရေန့် ဂါယ် မိူင် အာလေဆန်ဒါရေန် ဘော ဂေ အီ တး အိူင် ခီလီခီ ဂါယ် အိူင် အာဆီယာ, ဂေ ဘော ဟာဝ် ဒူင် ကွယ် အာဆာထေဖာန်. ဂေ ဘော ကာလာင် ဂြုဝ်း အီ လာယ် ကာဘး ဒီ အန်.
10 အန် ဘော ဝျီ့ ဂြုဝ်း ဂေ, တဲး န့ လေး ခဲင် အာငျာန် ပီ ဒွါ ဇဝ်ဖြာ ဒီ အန်. ပန် တီ ဂေ တူ ပဲ အန်. ဂေ တူ ပွိုန် တဝ်း, အန် တူ မှာန်, တူ မုး.
11 ဝါယ် အန် တီ ဂေ ဝီ ပြာ ဒီ ဒဲ့ ဒူအီ မင် အီ, တဲး ဂေ ဝီ တဝ်း ဒီ အီ ဟဝ်, “ယေ ဟဲ့ ယိုဝ် အာဆာထေဖာန် ကာလာင် နာ စီစိဝ် လွင် ဇဝ်ဖြာ ဂါယ် အာမုဝ်ဆဲ.”
12 ဂေ ဘူင် ပါယ် တီ, တဲး ဘော ဂေ ဒါ တာင် ခဲင် မိူင် ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ ကော ရူ ဒီ အန်, တဲး ဂေ ဒူအီ ယူဒါ ဘောကာဂ့လျီတ် ဝီ ရူ ဒီ အန်. ဂေ မိူဝ် တး မှေတ့် အန်, ဝီ တိုယ် အန် ဇမ် ဒီ အာတ့် ဂေ ဒါ တာင် အီ ဆုင်ဖျာတ် အာမူ အီ.
13 ဂေ မိူဝ် ဟဲ့ စ်ု ဒူအီ မင် အီ, တဲး ဂေ ကာလုဝ် တဝ်း, “ဒူအီ နီ, အန် ကာလာင် ဂြုဝ်း တူ မွှိုမ် လွင် ဟုဝ် ဇဝ်ဖြာ. ဆေဆေ, အန် ဘော ကာလာင် နာ စီစိဝ် လွင် ဒါရာ ဇဝ်ဖြာ.
14 ယေ မိူဝ် ဟဲ့ ယိုဝ် အန် တဝ်း, ‘အာယေဆူ အီ ဟဲ့ တး မိူင် နာဆာရေတ့် တွိုန်, အန် ဒီ ပျာတ့် ဟုဝ် ဇဝ်ဖြာ, တဲး န့ လိုဝ် တူတ့်. အန် ဒီ ဘော ဘူင်, တဲး ဟိတ် ယေ ကော လိုဝ် ကော ဘျွင်.’”
15 ဂေ ဟဲ့ ဟွတ့် ကာလာင် ပါယ် တီ, ဂေ ဒါ တာင် ဘော ဂေ ဒွန် အီ ဘော ယွတ် ပီ ပါယ် အာရိုပ် အာဆာထေဖာန် တွိုန်. ဂေ ဘော ယိုဝ် နာ အန် ဟဲ့ ဘ့လာင် ပီ နာ အာမူ အာမာတ် ဇဝ်ဖြာ.

ACT 7
1 ဝါယ် အန် တီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဝီ ဒီမွှတ် အာဆာထေဖာန် တဝ်း, “န့ မှာန်, ဂြုဝ်း ပီ ကာလာင် ဂေ.း”
2 အာဆာထေဖာန် ဝီ ဝျီ့ ဂြုဝ်း အန် တီ တဝ်း, “အိုယ် ဘေ ဒါ တာင် ဘော ဘေ ဘီနွင် အုဝ်. ဇဝ်ဖြာ အီ မိုဝ်း အာဖုင် ဒင်ခုဝ် တာင်, အန် ဟဲ့ တး ကာပ့လုး ဒီ အာဘြာဟမ် အီ မုး ဂုန့် ဒင် အေ. ဇဝ်ဖြာ ဟဲ့ ကာပ့လုး ဒီ အန် ဒေါ ဆီ ကွယ် အန် ခဲင် မိူင် မေဆုဝ်ဖုဝ်ထာမ်, အာတ့် ဟာဝ် ကွယ် အန် ခဲင် မိူင် ဟာရာန်.
3 ဇဝ်ဖြာ ဟဲ့ ဒွိုမ် ကာလာင် ဒီ အာဘြာဟမ် တဝ်း, ‘တဲး မဲ လေး ခဲင် မိူင် ဒူင် ကွယ် ဝေါဝဲ မဲ, တဲး မဲ ဟာဝ် ခဲင် မိူင် ပီ ဒီ ဘျ အုဝ် ဒီ မဲ.’
4 အန် ဟဲ့ ဟွတ့် ထူမ် ဂြုဝ်း ပီ ကာလာင် ဇဝ်ဖြာ ဇိုဝ် တီ, အန် ဝီ လေး ခဲင် မိူင် အန် အီ မုး ဒူင် ကွယ် ဂေ ဒူအီ အာမျုဝ် ခါလာဒဲ, ဝီ ဟာဝ် ကွယ် မိူင် ဟာရာန်. ဝါယ် အန် တီ ဂုန့် အန် ဟဲ့ ဟွတ့် ယမ်, ဇဝ်ဖြာ ဝီ တိုယ် အန် ဟာဝ် ဇမ် မိူင် နီ, အီ မုး ဒူင် ကွယ် အေ ဒေါ တီ နီ.
5 ခဲင် မိူင် တီ, ဇဝ်ဖြာ ယီ တူ တဲး အန် မိုဝ်း အူင့် ကာင် ဂေ အူင့် အီ မုး ကြုဝ် အာရာင် အန်. အာဒါ အူ ပ့လုဝ့် မိူဝ်, အန် တူ မိုဝ်း. ဇဝ်ဖြာ ယီ ဒွါ ကာဒိက် ဆတ်ဇာ ဒီ အန် တဝ်း, ‘ဂေ လှုက်လှာန် မဲ, အာဘြာဟမ်, ဂေ ဒီ ပွိုန် တူတ့် မိူင် နီ.’ ဒေါ ကာလာင် ဇဝ်ဖြာ ဂြုဝ်း တီ, အာဘြာဟမ် ညှမ် မိုဝ်း ဂွန်. အူ ဝီ မိူဝ် အန် တူ မိုဝ်း.
6 ဇဝ်ဖြာ ပီ ဝီ ကာလာင် ဒီ အန် တဝ်း, ‘ဂေ လှုက်လှာန် မဲ, ဂေ ဒီ ဘော ကွယ် ခဲင် မိူင် အီ ဟဝ်. ဂေ အီ ဟဝ် ဒီ အိုပ် ဂေ ဘော တဲး ဂေ ခမ် ဒုက် ဒွန် မျုဝ်. အာဒါ ဖွုန် မာယဝ်း ဆီနမ် ဂေ လုဝ် ခမ် ဒုက် တီ.’
7 ဟဲ့ ဟွတ့် ကာလာင် ဂြုဝ်း တီ, ဇဝ်ဖြာ ဝီ တဝ်း, ‘ဂေ ဒူအီ အီ ဒွါ ဒုက် ဒီ လှုက်လှာန် မဲ, ဂေ ယီ ဝီ လုဝ် ခမ် ဒုက် ပီ ဒွါ အုဝ် ဒီ ဂေ. အုဝ် ဒီ ဝီ တဲး ဂေ ခမ် မှာပ် ဂေ, တဲး ဂေ ဘဲန် မှာယ် အီ. ဟဲ့ ဟွတ့် ပန် တီ ဂေ လှုက်လှာန် မဲ, ဂေ ဒီ ဝီ လေး ခဲင် မိူင် တီ, ဝီ တး ဇမ် ခဲင် မိူင် နီ, တဲး ဂေ ဝီ ကြိုပ် အုဝ်.’
8 ဇဝ်ဖြာ ဟဲ့ ဟွတ့် ဒွါ ကာဒိက် ဆတ်ဇာ ဒီ အာဘြာဟမ်, အန် ဝီ စ်ု အာဘြာဟမ် ဆွာ့ ဝဲန် ဟုန် လခါနာ အီမာယ် ဒွန် အီ, တဲး န့ ဘဲန် လက်ဆာနာ ပီ ဖြူမ် ဂေ ဒီ ဇဝ်ဖြာ. ဝါယ် အန် တီ အာဘြာဟမ် ဝီ မိုဝ်း ဂွန် အီမာယ် အီ စိူဝ် အာဆဲက်. ဒေါ ဟဲ့ နုဝ့် အာဆဲက် ဒါ ဆီငဲ, အာဘြာဟမ် ဝီ ဆွာ့ ဝဲန် ဟုန် လခါနာ အန်. ဝါယ် အန် တီ အာဆဲက် ဝီ ဘဲန် ဂုန့် အာကူပ်. အာကူပ် ဝီ ဘဲန် ဂုန့် ဂေ ဂိုဝ် ဒီ အာ ဝီ, အီ ဟဲ့ ဝီ ဘဲန် ဂုန့် ဒင် အေ ဒူအီ အာမျုဝ် အီဆာရေလ.
9 ဂေ ဂုန့် ဒင် အေ တီ, ဂေ ယီ တူ အိုင် ဝါ ဂေ အီ စိူဝ် အာယုဝ်. ဂေ ဝီ ယွင့် အန်, တဲး အန် ဘဲန် မှာယ် အီ ဟဝ်, ကွယ် ခဲင် မိူင် အဲဂိုပ်. ဇဝ်ဖြာ ယီ ကွယ် ရိုမ် ဒူပ် အာယုဝ်,
10 တဲး အန် ဝီ လေး ခဲင် ဒုက် ပီ လုဝ် ခမ် အန် ဒွန် မျုဝ်. ဒေါ ကွယ် အန် ခဲင် မိူင် အဲဂိုပ်, ဇဝ်ဖြာ ဝီ ဒွါ အာယုဝ် မိုဝ်း အာငျာန်, တဲး ခုန်ဒီခမ် ဖာရုဝ် ကော အိုင် အန်. ခုန်ဒီခမ် ဖာရုဝ်, ဝီ တဲး အာယုဝ် ဘဲန် ဒါ ကာညာ အီ အိုပ် မိူင် အဲဂိုပ် ဘော မိူင်, အိုပ် ဘော ခဲင် ဟုဝ် အန် ဒွန် မျုဝ်.
11 ဝါယ် အန် တီ ဘော ခဲင် မိူင် အဲဂိုပ် ဘော ခဲင် မိူင် ကာနန့် တွိုန်, န့ ဇမ် အာခြာဝ် အေတ့် ဘူမ်. ဒေါ အန် တီ ဂေ ဂုန့် ဒင် အေ, ဂေ ဒွန် အီ လုဝ် ခမ် ဒုက် တာင်. ဂေ တူ ပွိုန် ဒီ ဟြေတ့် ပီ ဒီ ဟူမ် နာ မှဝ်.
12 ဟဲ့ ဟွတ့်, အာကူပ် တွိုန် ဘော ယိုဝ် အီ ဟဝ် တဝ်း, န့ ဆီ မိုဝ်း ပီ ဒီ ဟူမ် ခဲင် မိူင် အဲဂိုပ်. အန် ဝီ စ်ု ဂွန် အန်, အီ မုး ဂုန့် ဒင် အေ, တဲး ဂေ ဟာဝ် ဇမ် မိူင် အဲဂိုပ် အူ စိုပ်.
13 ဂေ ဟဲ့ ဟွတ့် ဝီ တး, ပီ ဝီ ဟာဝ် ပေါ အူ စိုပ်. ဒေါ အန် တီ အာယုဝ် တွိုန် ဝီ တဲး အီကတ် အန် နပ် လွင် မုး အန် ဝါ ဂေ. ဘော ခုန်ဒီခမ် ဖာရုဝ် ကော နပ် လွင် ဂေ အူကတ် အူဝါ အာယုဝ်.
14 ဟဲ့ ဟွတ့် ပန် တီ အာယုဝ် ဝီ စ်ု ဂေ, တဲး ဂေ ဒဲ့ ဂုန့် အန် အီ စိူဝ် အာကူပ် ဘော ဝေါဝဲ အန် ဒွန် အီ, တဲး ဂေ တး ဇမ် မိူင် အဲဂိုပ်. ဂေ ဝေါဝဲ အာယုဝ်, ဂေ ဘောကာဂ့လျီတ် ကွယ် ဘူ ဂိုဝ် ဒီ ဖန် ဝီ.
15 ပန် တီ အာကူပ် ဝီ လူင် ခဲင် မိူင် အဲဂိုပ်. ဘော အန် ဘော ဂုန့် ဒင် အေ ဒွန် အီ, ဂေ ကွယ် ခဲင် မိူင် အဲဂိုပ်, တဲး ဂေ ဒွန် အီ ကော ယမ် ခဲင် မိူင် အဲဂိုပ် တီ.
16 ဒုဝ် ဘူင့် ဂေ ယီ တူ ကွယ် ဆေဆေ ခဲင် မိူင် အဲဂိုပ်. ဒေါ ဝီ လေး ဂေ ဒူအီ အီဆာရေလ ခဲင် မိူင် အဲဂိုပ်, ဂေ ဝီ ဒိုဝ်း ဟာဝ် ဒုဝ် ဘူင့် ဂုန့် ဒင် အေ, ဘ့လေး အုန် ဂေ ခဲင် မိူင် ဆေခေမ်. န့ မုး ဒူင် ကွယ် ကာဒဝ် ဘာရေဝ် ပီ ဒွိုမ် စိုဝ်း ဒါ အာဘြာဟမ် ဒီ ဂေ ဒူအီ အီ မုး ဂွန် အာဟာမုဝ် တွိုန်.
17 ဝါယ် အန် တီ အာခြာဝ် ပီ ဒွိုမ် ကာလာင် ဇဝ်ဖြာ ဒီ အာဘြာဟမ် ဟဲ့ ကြဲ ဒီ ဇမ်. ဂေ ဒူအီ အီဆာရေလ ဟဲ့ ကြဲ ဒီ ကိူန် ကာဆဝ် ခဲင် မိူင် အဲဂိုပ်.
18 ဟဲ့ ဟွတ့်, န့ ဝီ မိုဝ်း ခုန်ဒီခမ် ကာမာယ်. အန် ယီ တူ နပ် မာဆေ လွင် အာယုဝ် တွိုန်.
19 ခုန်ဒီခမ် ကာမာယ် တီ, အန် ဝီ ဘူင် နာ တူ မွှိုမ် ဒီ ဒူအီ အာမျုဝ် အေ, တဲး ဂေ ဝီ ခမ် ဒုက် တာင်, ဝီ ခါနှာပ် ဂေ, စ်ု အီ ဟဝ် ငဝ်း ယမ် ဂွန် အာင ဂေ.
20 ဒေါ အန် တီ အာမုဝ်ဆဲ ဝီ ဂွိုတ်. ဒေါ ဂွိုတ် အန် တီ, အန် ဟဲ့ စှိတ် ကာဆဝ်. အာဒါ အူယ် မာဂျီန် ဂေ ပွိုန် ဒီ ဟျီင် အန် ခဲင် ကာင် ဂုန့် အန်.
21 ဟဲ့ ဟွတ့်, ဂေ ဝီ လုဝ် ဝဲန် အန်. န့ ယီ မိုဝ်း ဂွန် အီဘိုန့် ခုန်ဒီခမ် ဖာရုဝ်, အန် ဝီ ကာဒုး အာမုဝ်ဆဲ, ဝီ ဟျီင်, တဲး အန် ဘဲန် ဂွန် အန်, ကွယ် ခဲင် ဟုဝ် ခုန်ဒီခမ် ဖာရုဝ်.
22 ဒေါ အန် တီ အာမုဝ်ဆဲ ဝီ ဟေန် တူတ့် ဒွန် မျုဝ် အီ မုး အာငျာန် ဂေ ဒူအီ အဲဂိုပ်. ဘော ဂြုဝ်း ပီ ကာလာင် အန်, ဘော ပီ ဘူင် အန် ဒွန် မျုဝ်, န့ ဘျ အန် မိုဝ်း ပွုန် တာင်.
23 ဒေါ နုဝ့် အာဆာက် အန် ဖွုန် ဂိုဝ် ဆီနမ်, အန် ဝီ တဝ်း ဒီ ဟာဝ် ယွတ် ဒူင် ကွယ် ဂေ ဒူအီ အီဆာရေလ, အီ မုး ဝေါဝဲ အန်.
24 အန် ဝီ ယိုဝ် ဒူအီ အဲဂိုပ် အူ ဝီ မး ဒူအီ အီဆာရေလ အူ ဝီ. အန် ဝီ စွယ် ဒူအီ တီ, ငဝ်း ယမ် ဒူအီ အဲဂိုပ် တွိုန်.
25 အာမုဝ်ဆဲ ထာင်, န့ ဒီ လိုဝ်း ဒီ နဝ်း ဂေ ဒူအီ အီဆာရေလ, လွင် ဇဝ်ဖြာ ဟဲ့ တိုယ် အန်, တဲး အန် စွယ် ဂေ လေး ခဲင် ဒုက် တာင် ဂေ. န့ ယီ တူ လိုဝ်း မာဆေ ခဲင် နဝ်း ဂေ.
26 ပါ ခဲညှာ အာမုဝ်ဆဲ ပီ ဝီ ဟာဝ် ဒူင် ကွယ် ဂေ, ပီ ဝီ ယိုဝ် ဒူအီ အာမျုဝ် အီဆာရေလ အာ ဝီ ဟဲ့ လာယ် ကာလုတ့်. အန် ဝီ ထေဝ် ဒီ ခြဲ ဂါယ်, တဲး ဂါယ် ဝီ လာယ် ဒါခိုယ်. အန် တဝ်း, ‘အိုယ်, ဘာယ် မုး အူ ဘီနွင်. မှဝ် န့ ပါယ် ပီ လာယ် ကာလုတ့် ဘာယ်.း’
27 ဒူအီ အီ မး ပေါ ဝီ, အန် ယီ ဂိး ဝဲန် အာမုဝ်ဆဲ ဝီ တဝ်း, ‘အာဆေ ဟဲ့ တဲး မဲ ဘဲန် ဒါ ကာညာ အီ အိုပ် ယေ, ဆုင်ဖျာတ် အာမူ ယေ.း
28 မဲ ဆီ ငဝ်း ဝဲန် အုဝ်, တဲး န့ ပီ မဲ ငဝ်း ဝဲန် ဒူအီ အဲဂိုပ် ဒေါ တး မဲ အာမှိုဝ်.း’
29 အာမုဝ်ဆဲ ဟဲ့ ဟွတ့် ထူမ် ဂြုဝ်း ဒူအီ တီ, အန် ဝီ တဝ် လေး ခဲင် မိူင် အဲဂိုပ်, ဝီ ဟာဝ် ကွယ် ရိုမ် ဒူပ် ဂေ ဒူအီ အာမျုဝ် မီဒီအာန်, ဘဲန် ခဲတ့် ခဲင် မိူင် တီ. ဒေါ ကွယ် အန် ခဲင် မိူင် မီဒီအာန်, အန် ဝီ မိုဝ်း ဂွန် အီမာယ် အာ ဝီ.
30 ဝါယ် အန် တီ န့ ဘော နုဝ့် ဖွုန် ဂိုဝ် ဆီနမ်. အူ ဆီငဲ, အာမုဝ်ဆဲ ကွယ် ဒူင် ကာဟဝ်း အူ ပ့လုဝ့်, အီ ကွယ် ကာတတ် နွန် ဆီနာယ်. အန် ဝီ ယိုဝ် အာမူ အာမာတ် ဇဝ်ဖြာ အူ ကာဒင် ကာပ့လုး ဒီ အန်, ကွယ် ခဲင် ယွုန် အီ မိုဝ်း ငဝ်.
31 အာမုဝ်ဆဲ ဟဲ့ ယိုဝ် အာတီ, အန် ဝီ အာမ် ကာဆဝ်. အန် ဝီ ဟာဝ် ချြီ့, တဲး အန် ယွတ် ဆီချာ. အန် ဝီ ယိုဝ် ဂြုဝ်း ဇဝ်ဖြာ တဝ်း ဒီ အန်,
32 ‘အုဝ် မုး ဇဝ်ဖြာ ပီ ကြိုပ် ဂေ ဂုန့် ဒင် မဲ. အုဝ် မုး ဇဝ်ဖြာ ပီ ကြိုပ် အာဘြာဟမ် ဘော အာဆဲက် ဘော အာကူပ် တွိုန်.’ ဒေါ ယိုဝ် အာမုဝ်ဆဲ ဂြုဝ်း တီ, အန် ဒီယေန့်, တူ ယ ယွတ် ပေါ အူ ဇေန့်.
33 ဇဝ်ဖြာ ဝီ တဝ်း ဒီ အန်, ‘တဲး မဲ ဘုတ့် ခူဒိန့် မဲ. ဒူင် ကွယ် မဲ တီ, န့ မုး ဒူင် ဘွတ်.
34 အုဝ် ဟဲ့ ဟွတ့် ယွတ် ဆီချာ ဒူအီ အုဝ်. အုဝ် ဟဲ့ ဟွတ့် ယိုဝ် ဒုက် တာင် ပီ ခမ် ဂေ. အုဝ် ဟဲ့ ယိုဝ် ခဲ့ ဒီအိး ဂေ နဝ်း ဂေ. ဒေါ တီ နီ, အုဝ် ဟဲ့ လူင်, တဲး အုဝ် ချွတ် ဂေ. မဲ အာမုဝ်ဆဲ, တဲး မဲ တး ကာတတ် အုဝ်. အုဝ် ဒီ တိုယ် မဲ ဝီ ဝိဝ် ခဲင် မိူင် အဲဂိုပ်.’
35 အာမုဝ်ဆဲ တီ ဂေ ဒူအီ အီဆာရေလ ဟဲ့ ဟွတ့် ဝဲန်. ဂေ ဟဲ့ ဟွတ့် တဝ်း, ‘အာဆေ ဟဲ့ တဲး မဲ အိုပ် ယေ, ဆုင်ဖျာတ် အာမူ ယေ.း’ ဝါယ် အန် တီ ဇဝ်ဖြာ ဟဲ့ ဝီ ဒဲ့ အန်, ဝီ တဲး အန် ဘဲန် ဒါ တာင် အီ အိုပ် ဂေ, တဲး အန် ဆုင်ဖျာတ် အာမူ ဂေ. ခဲ့ တီ အာမူ အာမာတ် ဇဝ်ဖြာ ဟဲ့ စ်ု အာမုဝ်ဆဲ ဘူင် ဒေါ ကာပ့လုး အန် ခဲင် ယွုန် ဒီ အာတ့် အာမုဝ်ဆဲ.
36 ဝါယ် အန် တီ အာမုဝ်ဆဲ ဝီ တိုယ် ဂေ ဒူအီ အီဆာရေလ လေး ခဲင် မိူင် အဲဂိုပ်. အာတ့် လေး ဂေ, အန် ဟဲ့ ဘူင် နာ မွှိုမ် အာမ် ကာဆဝ် တဲး န့ ဘျ ပွုန် ဇဝ်ဖြာ. ဟဲ့ ဟွတ့်, အန် ဝီ တိုယ် ဂေ, တဲး ဂေ ဟာဝ် ကာလုဝ်း အိုမ် နှူင် ရေန့်, တဲး ဂေ ဝီ ဟာဝ် ခဲင် ဒူင် ကာဟဝ်း အာဒါ ဖွုန် ဂိုဝ် ဆီနမ်.
37 န့ ဘော မုး အာမုဝ်ဆဲ တီ, အန် ဟဲ့ ဒွိုမ် တဝ်း ဒီ ဒူအီ အီဆာရေလ, ‘ဇဝ်ဖြာ ဒီ တိုယ် ဒူအီ အီ ဘျာန် ဂြုဝ်း ဇဝ်ဖြာ အူ ဝီ. အန် ဒီ တး ကာတဲ ဘေ. ဒါ ဆာရာ တီ, အန် ဘော ပီ အုဝ်.’
38 အာမုဝ်ဆဲ တီ ဘော ကွယ် ရိုမ် ဒူပ် ဒူအီ အာမျုဝ် အေ ဒေါ ကွယ် ဂေ ခဲင် ဒူင် ကာဟဝ်း. အန် မိူဝ် ဟဲ့ ကွယ် ကာတတ် အာမူ အာမာတ် ဇဝ်ဖြာ ဒေါ ကာလာင် အာမူ အာမာတ် ဇဝ်ဖြာ ဂြုဝ်း ဒီ အန် ဒေါ ကွယ် အန် ဒဲင် နွန် ဆီနာယ်. အာမုဝ်ဆဲ မိူဝ် ယိုဝ် ဂြုဝ်း ဇဝ်ဖြာ, တဲး အန် ဝီ ကာလာင် တဲး အေ ထူမ်. ဂြုဝ်း တီ, န့ မုး ဂြုဝ်း အီ ပွိုန် ဒွါ အာဆာက် ဒီ ဒူအီ.
39 ဂေ ဂုန့် ဒင် အေ, ဂေ ယီ တူ အိုင် ဒီ ထူမ် ဒူပ် ဂြုဝ်း အာမုဝ်ဆဲ. ခဲင် နဝ်း ဂေ ဂေ ဝဲန် ဂြုဝ်း အန်, တဲး န့ ဘဲန် နဝ်း ဆီ ဝီ ဝေန့် မိူင် အဲဂိုပ် တွိုန်.
40 ပန် တီ ဂေ ဝီ တဝ်း ဒီ အာရူန် တွိုန်, ‘တဲး မဲ ဘူင် အာရိုပ် ဇဝ်ဖြာ ဒွါ ဒီ ယေ. တဲး ဇဝ်ဖြာ ယဲတ့် ဒီ အာတ့် အေ. အာမုဝ်ဆဲ အီ ဟဲ့ ယဲတ့် အေ လေး ခဲင် မိူင် အဲဂိုပ်, အေ တူ နပ် နာ မှဝ် အန် ကွယ်. အေ တူ နပ် ပီ ပါယ် အန် ဒဲင် နွန် နေန့်.’
41 ဂေ ဟဲ့ ဟွတ့် ကာလာင် ဂြုဝ်း တီ, ဂေ ဘူင် အာရိုပ် မက်, တဝ်း န့ မုး ဇဝ်ဖြာ. ဂေ ဝီ လှူ ဒီ မာမက် တီ, ဘူင် ဘ့လွယ် ကြိုပ် မာမက် တီ အီ မုး ဇဝ်ဖြာ ပီ ဘူင် ဂေ တာ ဒဲ ဂေ.
42 ဇဝ်ဖြာ ယီ တူ အိုင် ပီ ဘူင် ဂေ. အန် ဝီ ဘ့လေး ဝဲန် ဂေ, တဲး ဂေ ဝီ ကြိုပ် ဆီမန့် အီ ကွယ် ခဲင် ဘ့လေန့်. ပီ ဘူင် ဂေ ဇိုဝ် တီ, န့ ဘော ပီ ပီ ဒဲမ် အုန် ဂေ ဒူအီ အီ ဘျာန် ဂြုဝ်း ဇဝ်ဖြာ. ဂေ ဟဲ့ ဒွိုမ် တဝ်း, ‘အိုယ် ဘေ ဒူအီ အီဆာရေလ, ဒေါ ကွယ် ဘေ ခဲင် ဒူင် ကာဟဝ်း အာဒါ ဖွုန် ဂိုဝ် ဆီနမ်, ဘေ ဟဲ့ ငဝ်း ယမ် ဒုဝ် ဆတ်ဒါဝါ, တဝ်း ဒီ လှူ. ဘေ ယီ တူ ဒွိုမ် လှူ ဒီ အုဝ်, အီ မုး ဇဝ်ဖြာ.
43 ဘေ ဟဲ့ ကြိုပ် အာရိုပ် ဇဝ် မုဝ်လုဝ်း တဝ်း န့ မုး ဇဝ်ဖြာ. ဘေ မိူဝ် ဟဲ့ ကြိုပ် ဆီမန့်, အီ မုး အာရိုပ် ဇဝ် အာရေဖာန်. ဘေ ဟဲ့ ဘူင် အာရိုပ် ဂေ တီ, တဲး ဘေ ဝီ ကြိုပ်. ခုဝ် အန် တီ အုဝ် ဇဝ်ဖြာ ဒီ ဝီ ဆုတ့် ဘေ လေး ခဲင် မိူင် ဘေ, တဲး ဘေ ဟာဝ် ကွယ် တူင့်, ကွယ် မိူင် ဘာဘဲ.’ ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဟဲ့ တဝ်း ပါယ် တီ.
44 အုဝ် ယီ တဝ်း ဒီ ဘေ, ဒေါ ကွယ် ဂုန့် ဒင် အေ ခဲင် ဒူင် ကာဟဝ်း, ဂေ ဟဲ့ မိုဝ်း ထိုပ် အီ မုး ဒူင် ကွယ် ဇဝ်ဖြာ. ဂေ ဟဲ့ ဘူင် ထိုပ် တီ, တဲး န့ ပီ ပီ ဘျ ဇဝ်ဖြာ ဒီ အာမုဝ်ဆဲ. ဇဝ်ဖြာ ဟဲ့ တဲး အန် ယိုဝ် အာရိုပ် ထိုပ် တီ ဒီ အာတ့်, တဲး အန် နပ် ဒီ ဘူင်. ဟဲ့ ဟွတ့်, ဂေ ဟဲ့ ဒိုဝ်း ဂွတ် ထိုပ် တီ ယဲတ့် ဒီ အာတ့် ဂေ ဟာဝ် ဒူင် ဇမ် ဂေ ဒွန် ပ့လုဝ့်.
45 ဇဝ်ဖြာ ဟဲ့ ဟွတ့် ဒွါ ထိုပ် တီ ဒီ ဂေ. ဒေါ ဝီ အိုပ် အာယောဆူ ဂေ ဒူအီ အာမျုဝ် အေ, ဂေ ဝီ ဒိုဝ်း ထိုပ် တီ တိုယ် ဇမ် ခဲင် မိူင် ကာနန့်, အီ မုး ဒူင် ကွယ် အေ ဒေါ တီ နီ. ဒေါ လိုပ် ဂေ ခဲင် မိူင် ကာနန့်, ဇဝ်ဖြာ မိူဝ် ဝဲန် ဂေ ဒူအီ အာမျုဝ် ဟဝ်, တဲး ဂေ ဒူအီ အာမျုဝ် အေ ဝီ ကွယ် ခဲင် မိူင် တီ. ထိုပ် ဇဝ်ဖြာ တီ ယီ ကွယ် ခဲင် မိူင် တီ ကော ဝီ ဇမ် အာခြာဝ် ဝီ ဘဲန် အာဒါဝိတ် ခုန်ဒီခမ်, ဝီ အိုပ် မိူင် အေ.
46 ဇဝ်ဖြာ ယီ ဝုဝ် အာဒါဝိတ်. ခုဝ်, အာဒါဝိတ် ဝီ မှာန့် တဲး ဇဝ်ဖြာ ခ့ဝါင် အန် ဆမ် ဟုဝ် တာင်, တဲး န့ ဘဲန် ဒူင် ကွယ် ဇဝ်ဖြာ ပီ ကြိုပ် အာကူပ်.
47 န့ ယီ မုး ခုန်ဒီခမ် အာဆာလုဝ်မုဝ် အီ ဟဲ့ ဝီ ဆမ် ဟုဝ် ဇဝ်ဖြာ.
48 ဇဝ်ဖြာ အီ မုး ဇဝ်ဖြာ အီ တာင် လွှိုမ် တူတ့်, အန် ယီ တူ ကွယ် ခဲင် ကာင် ပီ ဘူင် ဒူအီ တာ ဒဲ ဂေ. န့ ပီ ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အီ ဟဲ့ ဒဲမ် အုန် ဂြုဝ်း ဇဝ်ဖြာ တဝ်း,
49 ‘ဂါင်ဟြာဝ် ဟဲ့ မုး ဒူင် ကွယ် အုဝ်. ကာဒါယ် ပီ မ့ဘာင် ဒူင် ဘ့လေး အုဝ် ပ့လဝ် အုဝ်. ဆေ န့ ပါယ် တီ, ကာင် မျုဝ် မှဝ် ဘေ ဆီ ဘူင်, တဲး အုဝ် ကွယ် နာ ခဲင်.း’ ဇဝ်ဖြာ မိူဝ် တဝ်း, ‘ဒူင် မှဝ် ဘေ ထာင် အုဝ် ပွိုန် ဒီလှဝ်.း
50 ဘေ ဟဲ့ ပိဝ်, န့ မုး အုဝ်, အီ ဟဲ့ ဘူင် တူတ့် ဒွန် မျုဝ်, တဲး န့ ဘဲန်, တဲး န့ မိုဝ်း.’ ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဟဲ့ တဝ်း ပါယ် တီ.
51 အုဝ် ယီ တဝ်း ဒီ ဘေ, နဝ်း ဘေ ဟဲ့ ဒိူဝ် ကာဆဝ်. ဘေ တူ ဝဲန် နာ တူ မွှိုမ် ခဲင် နဝ်း ဘေ. ဘော နာ တူ မွှိုမ် အီ ဒိုက် ဒီ ဟျုဝ့် ဘေ, ဘေ တူ ဝဲန် မာဆေ. ဘေ ပီ ဂုန့် ဘေ, အီ ကွယ် ခါ အာတ့်. ဘေ တူ အိုင် ဒီ ထူမ် ဒူပ် ပီ ဘျ နဝ်း ဖွိုမ် ဇဝ်ဖြာ ဒီ ဘေ.
52 ဘော ဂုန့် ဒင် ဘေ အီ ကွယ် ခါ အာတ့် ဟဲ့ ဒွိုမ် ဒွါ ဒုက် ဒီ ဒူအီ အီ ဘျာန် ဂြုဝ်း ဇဝ်ဖြာ. အာဝ် မိုဝ်း ဒါ ဆာရာ ခေါ အူ ဝီ, အီ တူ ကာဒုး ဒုက် ဒီ ဂုန့် ဒင် ဘေ. န့ ဟဲ့ မိုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဟဲ့ ဒွိုမ် ကာလာင် လွင် ဒူအီ မွှိုမ် ပီ ဒီ တိုယ် ဇဝ်ဖြာ. ဟဲ့ ဟွတ့်, ဂုန့် ဒင် ဘေ အီ ကွယ် ခါ အာတ့် ဂေ ဟဲ့ ဝဲန် ဒါ ဆာရာ ဂေ တီ. ဒေါ တီ နီ, ဒူအီ မွှိုမ် ပီ တိုယ် ဇဝ်ဖြာ, အန် ဟဲ့ ဟွတ့် တး. ဘေ ယီ ဟဲ့ အာပ် အန် ဒီ ဒါ တာင်, ငဝ်း ဝဲန် ဘော အန်.
53 န့ မုး ဘေ. ဘေ ဟဲ့ ပွိုန် ဒါရာ ဘွတ်. ဇဝ်ဖြာ ဟဲ့ စ်ု ဂေ အာမူ အာမာတ် အန် ဒွါ ဒါရာ အန် ဒီ ဘေ. ဘေ ယီ တူ ဒူပ် ဒါရာ တီ.”
54 အာဆာထေဖာန် ဟဲ့ ဟွတ့် ကာလာင် ဂြုဝ်း တီ, ဂေ ဒါ တာင် အီ ဆုင်ဖျာတ် ဒါရာ, ဂေ ဘော ရူ ကာဆဝ်. ဂေ ဆီဂိတ် ဟြာင် ဂေ ကူပ် ရူ ဂေ.
55 အာဆာထေဖာန် ယီ ယွတ် ဂါင်ဟြာဝ်. နဝ်း ဖွိုမ် ဇဝ်ဖြာ ဟဲ့ နုဝ့် ခဲင် နဝ်း အန်. အန် ဆာကိုဝ်း ယွတ် နာ ဒဲင် ဘော ယိုဝ် အာရူင် ဘ့လာင် ဇဝ်ဖြာ. ဘော ဇဝ် ယေဆူ ကွယ် ဘ့လာက် အာအး ဇဝ်ဖြာ.
56 ဒေါ အန် တီ အန် ဝီ တဝ်း, “တဲး ဘေ ယွတ်. အုဝ် ဟဲ့ ယိုဝ် မာလုဝ်း ဂါင်ဟြာဝ် ဟဲ့ န့ဝိုဝ်း. ဘော အန် ဇဝ် အီ ဟဲ့ ဒွိုမ် ဘဲန် ဂွန် ဒူအီ ဟဲ့ ကွယ် ဘ့လာက် အာအး ဇဝ်ဖြာ.”
57 ဒေါ ကာလာင် အန် ဂြုဝ်း တီ, ဂေ ဝီ ကာဘိတ် ဟျုဝ့် ဂေ, ဝီ ဒတ် ရျီင်. ဂေ ဝီ ဟာဝ် ကာရူပ် အန်,
58 ဝီ ဒိုဝ်း အန် လေး တ မိူင်. ဟဲ့ ဟွတ့်, ဂေ ဝီ ဒိုဝ်း မာဝ် ဝိုန့် ဒီ အန် တဲး အန် ကော ယမ်. ဒေါ ဘူင် ဂေ ပါယ် တီ, ဂေ ဒူအီ တွိုန်, အီ ဟဲ့ ကာလုဝ် ဒီ ကာလာင် နာ တူ မွှိုမ် လွင် အာဆာထေဖာန်, ဂေ ဟဲ့ ဘုတ့် ခြိုင် ဂေ, ဘ့လေး ဒဲင် ကာဒါယ်. န့ ယီ မိုဝ်း ကာညူမ် အူ ဝီ, အန် စိူဝ် အာဆောလူ. အန် ဝီ ဘ်ု ခြိုင် ဂေ တီ.
59 ဒေါ ဝိုန့် ဂေ မာဝ် ဒီ အာဆာထေဖာန်, အန် ဝီ ဆာခိုဝ် ဇဝ်ဖြာ တဝ်း, “အိုယ် မဲ ဇဝ် ယေဆူ, တဲး မဲ ရွုး နဝ်း ဖွိုမ် အုဝ်.”
60 ဟဲ့ ဟွတ့် ပန် တီ အန် ဝီ ခြိုပ်ခြဝ်, ဝီ ဒတ် တာင် တဝ်း, “အိုယ် မဲ ဇဝ်ဖြာ, ကွဲ့ တဲး ဂေ ခမ် မှာပ် ပီ ဘူင် ဂေ တီ.” အန် ဟဲ့ ဟွတ့် တဝ်း ပါယ် တီ, ဖွိုမ် အန် ဘော တူတ့်.

ACT 8
1 ဒေါ ငဝ်း ဂေ အာဆာထေဖာန် ဘော အာဆောလူ ဟဲ့ ကွယ် ရိုမ် ဒူပ် ဂေ. ဘော အန် ဟဲ့ ဖြူမ် တဲး ဂေ ငဝ်း အာဆာက် အာဆာထေဖာန်. အူ ဆိန့် ဆီငဲ အန် တီ, ဂေ ဒူအီ ခဲင် ဖိုင် ဇဝ် ယေဆူ, ဂေ အီ ကွယ် ခဲင် မိူင် ယေရူဆာလဲမ်, ဂေ လုဝ် ခမ် ဒုက် တာင် ဘဲန် မျုဝ် ဘဲန် မျုဝ်. ဂေ ဒွန် အီ လုဝ် ကာယဝ်း, လေး ခဲင် မိူင် ယေရူဆာလဲမ်, ဟာဝ် ကွယ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ယူဒါ ဘော ခဲင် မိူင် ဆာမာရီ. န့ ယီ မိုဝ်း မီ ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ဆီ ကွယ် ခဲင် မိူင် ယေရူဆာလဲမ်.
2 န့ ယီ မိုဝ်း ဒူအီ အီ ညှိုမ် အီ ဒူပ် န့တေန့် ဇဝ်ဖြာ, ဂေ ဝီ ဒိပ် ဒုဝ် ဘူင့် အာဆာထေဖာန်. ဂေ ဘော က့လိုဝ် ကာဆဝ်, ဝီ ယာမ် တာင် ကူပ် ယမ် အန်.
3 အာဆောလူ တွိုန် ယီ ရူ ကာဆဝ် ဒီ ဂေ ဒူအီ အီ လိုပ် ခဲင် ဖိုင် ဇဝ် ယေဆူ ဒွန် အီ. အန် ဘော ဟာဝ် ခဲင် ကာင် ဒွန် ကာင်, ဒိူတ် လေး ဂေ ဒူအီ အီ ညှိုမ် ဇဝ် ယေဆူ, ဘော အီမာယ် အီဘိုန့်. အန် ဝီ မှေတ့် ခြွင့် ဂေ ခဲင် ကာပိုမ်.
4 ဂေ ဒူအီ အီ ဒွိုမ် ကာယဝ်း ဟာဝ် ဒွန် ပ့လုဝ့်, ဂေ ဝီ ဟာဝ် ဒွန် နာ ဒွန် ပ့လုဝ့် ခဲင် မိူင် ဘော မိူင်. ဂေ ဘော ဇမ် နာ မှဝ်, ဂေ ဝီ ကာလာင် ဂြုဝ်း ဇဝ်ဖြာ တဲး အီ ထူမ်.
5 န့ ယီ မုး အာဖီလိပ် တွိုန်, အန် ဘော ဟာဝ် ဇမ် အူ ပ့လုဝ့် ခဲင် အိူင် ဆာမာရီ. အန် ဝီ ကာလာင် ဂြုဝ်း လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
6 ဒေါ ယိုဝ် ဂေ ဒူအီ ဆာမာရီ ဂြုဝ်း အန် တီ ဘော နာ မွှိုမ် အာမ် ကာဆဝ် ပီ ဘူင် အန်, ဂေ ဝီ ထူမ် ဆီချာ ဂြုဝ်း ပီ ကာလာင် အန်.
7 န့ ဘော မိုဝ်း ဒူအီ ကိူန်, အီ မိုဝ်း ကာနမ် ဟာယ် ကွယ် ခဲင် ဒုဝ် ဘူင့် ဂေ, ဂေ ဝီ ဒတ် တာင်, လေး ခဲင် ဒုဝ် ဘူင့် ဒူအီ တီ. ဘော ဒူအီ အီ မိုဝ်း ပ့လဝ် ဂေ ဒဲ အီ ဟဲ့ ယမ်, ဘော ဂေ ဒူအီ စှေ ဝီ ကဲန်.
8 ပါယ် တီ, ဂေ ဒူအီ အီ ကွယ် ခဲင် မိူင် တွိုန်, ဂေ ဘော ဒါခိုယ် ကာဆဝ်.
9 ခဲင် မိူင် တွိုန်, န့ ဘော မိုဝ်း ဒူအီ အူ ဝီ, အန် စိူဝ် အာဆီမူန်. အန် မုး ဒါ အီ ဟျီင် ကာနမ်. ပီ ဘူင် အန်, န့ တဲး ဂေ ဒူအီ ကိူန် ခဲင် အိူင် ဆာမာရီ ကော အာမ် ကာဆဝ်. အန် ပီခိုက် အန် တဝ်း, အန် မုး ဒူအီ ဘွတ်, ဒူအီ အီ မိုဝ်း ပွုန် တာင်.
10 ဂေ ဒူအီ ဘောကာဂ့လျီတ်, ဘော ဂေ အီ တျီ့ အီ တာင်, ဂေ ဝီ ထူမ် ဂြုဝ်း အန်. ဂေ ဝီ တဝ်း, “ဟဲ့ မုး ဟဲ့ မှာန်, ဒူအီ တီ မိုဝ်း ပွုန် တာင် ပီ ဒွါ ဇဝ်ဖြာ ဒီ အန်.”
11 ကူပ် ဟဲ့ နပ် အန် ဒီ ဘူင် နာ မွှိုမ် အာမ် ကာဆဝ် တီ ဟဲ့ လှေန့်, ဂေ ဒူပ် အန်.
12 ဂေ ဒူအီ ဇိုဝ် တီ, ဂေ ဝီ ထူမ် ဂြုဝ်း ပီ ကာလာင် အာဖီလိပ် လွင် ဇဝ်ဖြာ ဒီ အိုပ် ကာဒါယ် ဘော လွင် ဇဝ် ယေဆူ ချွတ် ဒူအီ. ဂေ ဟဲ့ ဟွတ့် ထူမ် လွင် အန် တီ, ဂေ ဝီ ညှိုမ်. ဘော ဂေ အီမာယ် အီဘိုန့် ဝီ ခမ် ဒီ စိုပ် ခဲင် အိုမ်.
13 ဘော အာဆီမူန် တွိုန် ဝီ ညှိုမ် ဇဝ် ယေဆူ. ဟဲ့ ဟွတ့်, ဘော အန် ဝီ တဲး အာဖီလိပ် စိုပ် အန် ခဲင် အိုမ်. အန် ဝီ ဟာဝ် ဒူပ် အာဖီလိပ်, တဲး အန် ကော ဟာဝ် ဇမ် ဒွန် နာ ဒွန် ပ့လုဝ့် ဒူင် ဟာဝ် ဇမ် အာဖီလိပ်. အန် ဝီ အာမ် ကာဆဝ် ဒေါ ယိုဝ် အန် နာ မွှိုမ် အာမ် ကာဆဝ် ပီ ဘူင် အာဖီလိပ်, အီ ဘျ ပွုန် ဇဝ်ဖြာ.
14 ဂေ ဒူအီ ပီ ရဝ်း ပီ တိုယ် ဇဝ် ယေဆူ အီ ကွယ် ခဲင် မိူင် ယေရူဆာလဲမ်, ဂေ ဘော နပ် လွင် ဒူအီ အာမျုဝ် ဆာမာရီ ဟဲ့ တဲး ဂြုဝ်း ဇဝ်ဖြာ လိုပ် ခဲင် နဝ်း ဂေ, ဂေ ဝီ တိုယ် အာပေတာရူ ဂါယ် အာယောဟာန် တွိုန်, တဲး ဂါယ် ဟာဝ် ဇမ် ဒူင် ကွယ် ဂေ ဒူအီ အီ ညှိုမ် ဇဝ်ဖြာ ခဲင် အိူင် ဆာမာရီ.
15-16 ဂါယ် ဟဲ့ ဟွတ့် ဇမ်, ဂါယ် ဘော နပ်, ကူပ် ညှိုမ် ဂေ ဇဝ် ယေဆူ, ဂေ ဟဲ့ ဟွတ့် ခမ် ဒီ စိုပ် ခဲင် အိုမ်. နဝ်း ဖွိုမ် ဇဝ်ဖြာ ယီ ညှမ် လိုပ် ခဲင် နဝ်း ဂေ. ခုဝ်, ဂါယ် ဝီ ဆာခိုဝ် တဲး ဇဝ်ဖြာ ဒွါ နဝ်း ဖွိုမ် အန် လိုပ် ဘော ခဲင် နဝ်း ဂေ.
17 ဂါယ် ဟဲ့ ဟွတ့် ဆာခိုဝ်, ဂါယ် ဝီ ဒါင် ဒဲ ဂါယ် ဒဲင် ဂိန့် ဂေ. ပန် တီ နဝ်း ဖွိုမ် ဇဝ်ဖြာ ဘော လိုပ် ခဲင် နဝ်း ဂေ.
18 အာဆီမူန် တွိုန်, အန် ယီ ယိုဝ် နဝ်း ဖွိုမ် ဇဝ်ဖြာ လိုပ် ခဲင် နဝ်း ဒူအီ ဒေါ ဒါင် အာပေတာရူ ဂါယ် အာယောဟာန် ဒဲ ဂါယ် ဒဲင် ဂိန့် ဒူအီ တွိုန်, အန် ဝီ တဝ်း ဒီ ဒွါ ရွိုန် ဒီ ဂါယ်.
19 အန် ဝီ တဝ်း, “တဲး ဘာယ် ဒွါ ပွုန် တီ ဘော ဒီ အုဝ်. တဲး ဘော အုဝ် ပွိုန် ဒီ ဒါင် ဒဲ အုဝ် ဒဲင် ဂိန့် ဒူအီ, တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း ဂေ.”
20 အာပေတာရူ တဝ်း ဒီ အန်, “ဘော မဲ ဘော ရွိုန် မဲ, တဲး န့ စှိုမ်. မဲ ဟဲ့ ထာင် မဲ ပွိုန် စိုဝ်း ပီ ဒွါ ဇဝ်ဖြာ ဒီ အီ တာ ရွိုန်. အာဝ် မုး ပါယ် တီ.
21 နဝ်း မဲ အာဝ် မွှိုမ်, အာဝ် မှာန် ဒီ အာတ့် ဇဝ်ဖြာ. ခုဝ်, မဲ တူ ပွိုန် ဘူင် ပီ ဘူင် ယာယ်.
22 တဲး မဲ ဝဲန် နာ တူ မွှိုမ် ခဲင် နဝ်း မဲ, တဲး မဲ ဆာခိုဝ် ဇဝ်ဖြာ. ဆေ န့ ဘော ပွိုန်, တဲး ဇဝ်ဖြာ ဂဝ်း ဝဲန် နဝ်း ဆီ ပွိုန် မဲ ပွုန် တီ.
23 အုဝ် ဟဲ့ နပ်, နဝ်း မဲ အာဝ် အး ဘော ဘူင် မှာပ် ဆေဆေ.”
24 အာပေတာရူ ဟဲ့ ဟွတ့် ကာလာင် ဂြုဝ်း တီ, အာဆီမူန် တွိုန် ဝီ တဝ်း, “တဲး မဲ ဆာခိုဝ် ဇဝ်ဖြာ ဒါင် အုဝ်, ကွဲ့ တဲး န့ ဘဲန် ပီ ကာလာင် မဲ.”
25 ဝါယ် အန် တီ အာပေတာရူ ဂါယ် အာယောဟာန် တွိုန်, ဂါယ် ဟဲ့ ဟွတ့် ကာလာင် လွင် ဇဝ် ယေဆူ, ဟဲ့ ဟွတ့် ကာလာင် ဒီ ဒူအီ ကိူန် လွင် ဂြုဝ်း ဇဝ်ဖြာ, ဂါယ် ဝီ ဝိဝ် မိူင် ယေရူဆာလဲမ်. ဒေါ ဟာဝ် ဂါယ် ဒူပ် န့တေန့်, ဂါယ် ဝီ ဟုဝ် ဒါရာ လွင် ဇဝ်ဖြာ ချွတ် ဒူအီ, တဲး ဂေ ဒူအီ ဆာမာရီ ဘဲန် ရဝ် ဘဲန် ရဝ် ပွိုန် ဒီ ထူမ်.
26 အာဖီလိပ် တွိုန်, ဒေါ ကွယ် အန် ခဲင် အိူင် ဆာမာရီ, န့ ယီ မိုဝ်း အာမူ အာမာတ် ဇဝ်ဖြာ အူ ကာဒင် တး ကာပ့လုး ဒီ အန် တဝ်း, “မဲ လေး လူင် နာ တေတ့်, ဝီ ဟာဝ် တဲး မဲ ဇမ် ဒီ န့တေန့် အီ တး မိူင် ယေရူဆာလဲမ်, ဝီ ဟာဝ် မိူင် ဂါဆာ အီ မုး န့တေန့် အီ ကာလုဝ်း ဒူင် ကာဟဝ်း.”
27 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ဂြုဝ်း တီ, အာဖီလိပ် မိူဝ် ယိတ့် ဟာဝ် တဲး အန် ဇမ် ဒီ န့တေန့် တွိုန်. အန် ဝီ ကာတုန့် ဒူအီ အူ ဝီ အီ တး မိူင် အေထီအူပ်. အန် မုး အီမာယ် ဆး အီ ဘ်ု ကြုဝ်ကြာမ် နာင် ဟောခမ် ခဲင် မိူင် အေထီအူပ်. နာင် ဟောခမ် တီ, အန် စိူဝ် ကန်ဒါဆေ. ဒူအီ တီ, အန် ဟဲ့ ဟွတ့် ဟာဝ် မိူင် ယေရူဆာလဲမ်, တဲး အန် ကြိုပ် ဇဝ်ဖြာ.
28 ဒေါ အန် တီ အန် ဝီ ဝိဝ် မိူင် အန်. အန် ကွယ် ခဲင် လက်လဝ်a အန်, တိး ထမ်. ဘပ် ပီ တိး အန်, န့ မုး ဘပ် ပီ ဒဲမ် ဒူအီ အီ ဘျာန် ဂြုဝ်း ဇဝ်ဖြာ အီ စိူဝ် အာအီဆာယ.
29 နဝ်း ဖွိုမ် ဇဝ်ဖြာ ဝီ တဝ်း ဒီ အာဖီလိပ်, “တဲး မဲ ဟာဝ် ချြီ့ လက်လဝ် တီ ဘော ဟာဝ် ရိုမ် ဒူပ် အန်.”
30 ပန် တီ အာဖီလိပ် ဝီ ဟာဝ် ချြီ့ လက်လဝ် တွိုန်. အန် ဝီ ယိုဝ် ဒူအီ တွိုန် တိး ထမ် ခဲင် ဘပ် ပီ ဒဲမ် ဒါ ဆာရာ အာအီဆာယ, အီ မုး ဒူအီ အီ ဘျာန် ဂြုဝ်း ဇဝ်ဖြာ. ပန် တီ အာဖီလိပ် ဒီမွှတ် အန် တဝ်း, “အိုယ် ဒါ, မဲ နပ် လွင် ဒါင် ဂြုဝ်း ပီ တိး မဲ တီ.း”
31 ဒူအီ အီ တး မိူင် အေထီအူပ် တွိုန်, အန် ဝီ ဝျီ့ ဂြုဝ်း တီ တဝ်း, “မှဝ် အုဝ် ဒီ ပါယ် ဒီ နပ် ဂြုဝ်း အန် တီ, ဆေ အာဝ် မိုဝ်း ဒူအီ မာနုဝ် အုဝ်.း” အန် ဟဲ့ ဟွတ့် တဝ်း ပါယ် တီ, အန် ဝီ ဒဲ့ အာဖီလိပ် တး ဟုဝ့် ဒဲင် လက်လဝ် အန်, တဲး ဂါယ် ကွယ် ရိုမ်.
32 ခါန် ထမ် ပီ တိး အန်, န့ ယီ ဟာဝ် ပါယ် နီ တဝ်း, “အန် ဇဝ် ပီ မာဘူ ပီ ငဝ်း ယမ် ဂေ ဒူအီ. အန် ဘော ပီ ဂွန် မာဘူ. ဒေါ ကပ် ဂေ ဟိုက် အန်, အန် တူ တဝ်း မာဆေ. ပါယ် တီ အန် ဇဝ် ဘော ကွယ် ဆီတွင့် တူ တဝ်း မာဆေ,
33 အန် ဟဲ့ ပီနှိမ် အန်, တဲး ဂေ ဖျာက် အန်. ဟဲ့ ဟွတ့်, ဂေ ဘော ငဝ်း ဝဲန် အာဆာက် အန်. ခုဝ်, အန် မိူဝ် တူ မိုဝ်း လှုက်လှာန်.” ပါယ် တီ ဟဲ့ ဒဲမ် အုန် ခဲင် ဘပ် ပီ တိး အန်.
34 ဒူအီ တး မိူင် အေထီအူပ် တွိုန်, အန် ဒီမွှတ် အာဖီလိပ် တဝ်း, “တဲး မဲ ကာလာင် ဒီ အုဝ်, တဲး အုဝ် နပ်. ဒူအီ အီ ဘျာန် ဂြုဝ်း ဇဝ်ဖြာ တီ, အန် ကာလာင် ဂြုဝ်း တီ လွင် အာဆေ.း အန် ကာလာင် လွင် ဒုဝ် အန်, အန် ကာလာင် လွင် ဒူအီ ပေါ အူ ဝီ.း”
35 အန် ဟဲ့ ဟွတ့် ကာလာင် ဂြုဝ်း တီ, အာဖီလိပ် ဝီ စုး ဒီ ကာလာင် လွင် ခါန် ပီ တိး ဂါယ် ခဲင် ဘပ် ဇဝ်ဖြာ, တဲး အန် ကော နပ် လွင် ဇဝ် ယေဆူ.
36 ဒေါ ဟာဝ် ဂါယ် ဒူပ် န့တေန့် တွိုန်, ဂါယ် ဝီ ဟာ ဇမ် ဒူင် မိုဝ်း ဘ့လဲင် အိုမ်. ဒူအီ အီ တး မိူင် အေထီအူပ် ဝီ တဝ်း, “နီ, န့ မိုဝ်း အိုမ်. န့ ပွိုန် စိုပ် အုဝ် ခဲင် အိုမ် နီ ဒေါ တီ နီ.း”
37 အာဖီလိပ် ဝီ တဝ်း, “ဆေ မဲ ညှိုမ် ဆီချာ ဇဝ် ယေဆူ ခဲင် နဝ်း, ဟဲ့ ပွိုန်.” အန် ဝီ တဝ်း, “အုဝ် ဟဲ့ ညှိုမ်, ဇဝ် ယေဆူ မုး ဂွန် ဇဝ်ဖြာ.”
38 ပန် တီ အန် ဝီ စ်ု လက်လဝ် ဂိူတ်. ဟဲ့ ဟွတ့်, ဂါယ် ဝီ လေး ခဲင် လက်လဝ်. ဒူအီ အီ တး မိူင် အေထီအူပ် တွိုန် ဝီ တဲး အာဖီလိပ် စိုပ် အန် ခဲင် အိုမ်.
39 ဟဲ့ ဟွတ့် ပန် တီ ဒေါ လေး ဂါယ် ခဲင် အိုမ် တွိုန်, န့ ဝီ မိုဝ်း နဝ်း ဖွိုမ် ဇဝ်ဖြာ တး ဒိုဝ်း အာဖီလိပ် အူ ဇေန့်, တဲး အန် ကော ဟြာယ် ဒီ အာတ့် ဒူအီ အီ တး မိူင် အေထီအူပ်, အာဝ် ဟူ တဲး အန် ယိုဝ် အာဖီလိပ်. အန် ယီ ဝီ ဟာဝ် ဒူပ် န့တေန့် ပီ လုဝ် ဟာဝ် အန်. နဝ်း အန် ဘော ဒါခိုယ် ကာဆဝ်.
40 န့ ယီ မုး အာဖီလိပ်, အန် ဟဲ့ ဝီ ဇမ် မိူင် အာဆုဝ်ထူ အူ ဇေန့်. အန် ဝီ ဟာဝ် ကာလာင် လွင် ဇဝ်ဖြာ အီ ချွတ် ဒူအီ ခဲင် မိူင် ဒွန် မိူင်, တဲး အန် ကော ဇမ် ဘော မိူင် ကေဆာရေ.

ACT 9
1 အာခြာဝ် ဒေါ အန် တီ န့ ယီ မုး အာဆောလူ တွိုန်. အန် ယီ ဆီ နဲ့ ကာစွှာ့ ဟာဝ် ဂေ ဒီဘဲ ဇဝ် ယေဆူ, တဝ်း ဒီ ငဝ်း ဝဲန် ဂေ. အန် ဘော ဟာဝ် ဒူင် ကွယ် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.
2 အန် မှာန့် ဒီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, တဲး ဒါ တာင် တီ ဒွါ ပဲ့ ဒီ အန်, တဲး အန် ဝီ ဟာဝ် တိုယ် ဒီ ဒါ တာင် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ အီ ကွယ် ခဲင် မိူင် ဒါမာခူ. ပဲ့ တီ ခ့ဝါင် အန် ဟြေတ့် ဂေ ဒူအီ အီ ဒူပ် န့တေန့် ဇဝ် ယေဆူ. အန် ဟီ ယိုဝ် ဂေ ဘော မုး အီဘိုန့် အီမာယ်, အန် ပွိုန် မှေတ့် တူတ့် ဂေ, ဝီ တိုယ် ဂေ ဟာဝ် ဇမ် မိူင် ယေရူဆာလဲမ်, ခြွင့် ဂေ ခဲင် ကာပိုမ်.
3 ဒေါ တး ဇမ် အန် ကာတတ် မိူင် ဒါမာခူ တွိုန်, အူ ဇေန့်, န့ မိုဝ်း ဘ့လာင် တာင် တး ခဲင် ဂါင်ဟြာဝ် လူင်, ဝီ လဲပ် ရူပ် အန်.
4 အာဆောလူ ဘော ဂိုပ် ဒဲင် ကာဒါယ်, အန် ဘော ပွိုန် ယိုဝ် ဂြုဝ်း အီ ကာလာင် ဒီ အန် တဝ်း, “အိုယ် အာဆောလူ, မှဝ် န့ ပါယ် ပီ ဘူင် မဲ နာ တူ မွှိုမ် ဒီ အုဝ်.း”
5 အာဆောလူ ဝီ တဝ်း, “အာဆေ မဲ မုး, မဲ ဇဝ်.း” အန် ဝီ တဝ်း, “အုဝ် မုး ဇဝ် ယေဆူ, ဝီ ပီ ဘူင် မဲ နာ တူ မွှိုမ်.
6 ဒေါ တီ နီ, တဲး မဲ ယိတ့် ဟာဝ် မိူင် ဒါမာခူ. န့ ဒီ မိုဝ်း ဒူအီ အူ ဝီ, အန် ဒီ ဝီ ကာလာင် တဲး မဲ နပ် ပီ လုဝ် ဘူင် မဲ.”
7 ဂေ ဒူအီ အီ ဟာဝ် ဒူပ် အာဆောလူ တွိုန်, ဂေ အာမ် ကာဆဝ်, အာဝ် ဟူ ပွိုန် တဝ်း မာဆေ. ဂေ ဟဲ့ ယိုဝ် ဂြုဝ်း, ယီ တူ ယိုဝ် အာဆေ, အီ ကာလာင် ဂြုဝ်း တီ.
8 အာဆောလူ ယီ ဝီ ယိတ့် ဒူင် ဂိုပ် အန် တွိုန်, ဝီ ဘ့လာင် ငါယ် အန်, ယီ တူ ပွိုန် ယိုဝ် မာဆေ. ခုဝ်, ဂေ ဝီ ပါ ဒဲ အန်, တိုယ် အန် ဟာဝ် လိုပ် ခဲင် မိူင် ဒါမာခူ.
9 အာဒါ အူယ် ဆီငဲ ငါယ် အန် အပ်, အာဝ် ပွိုန် ယိုဝ် မာဆေ. ဒေါ အန် တီ အန် မိူဝ် တူ ဟူမ် တူ ဒျီင် မာဆေ.
10 ခဲင် မိူင် ဒါမာခူ တွိုန်, န့ ယီ မိုဝ်း ဒီဘဲ ဇဝ် ယေဆူ အူ ဝီ. အန် စိူဝ် အာနာနီ. အာနာနီ တွိုန် ဝီ ယိုဝ် အာရူင် ပီ ဘျ ဇဝ်ဖြာ ဒီ အန်. အန် ဇဝ် ဝီ ဒဲ့ အန် တဝ်း, “အိုယ်, အာနာနီ.” အာနာနီ ဝီ တဝ်း, “အိုယ် မဲ ဇဝ်, အုဝ် ကွယ် ဒီ နီ. အုဝ် ထူမ် ဂြုဝ်း မဲ.”
11 ဟဲ့ ဟွတ့်, ဇဝ်ဖြာ ဝီ တဝ်း, “တဲး မဲ ယိတ့် ဟာဝ် ဒူပ် န့တေန့်, အီ စိူဝ် န့တေန့် ဆိူဝ် တွိုန်. တဲး မဲ ဟာဝ် လိုပ် ခဲင် ကာင် အာယူဒတ် တွိုန်. တဲး မဲ ဒီမွှတ် ဒူအီ ခဲင် ကာင်, ယုဝ် န့ မိုဝ်း ဒူအီ အူ ဝီ, အီ တး မိူင် ထာဆူ, စိူဝ် အာဆောလူ. ဒူအီ တီ, အန် ကွယ် ခဲင် ကာင် တီ, ဆာခိုဝ် ဒီ အုဝ်.
12 အန် မိူဝ် ဟဲ့ ယိုဝ် အာရူင် ပီ ဘျ အုဝ် ဒီ အန်. အန် ဟဲ့ ယိုဝ် ဒူအီ အူ ဝီ အီ စိူဝ် အာနာနီ, ဟဲ့ တး ဒူင် ကွယ် အန် ဘော ဒါင် ဒဲ ဒဲင် ဂိန့် အန်, တဲး အန် ဝီ ပွိုန် ယိုဝ်.”
13 ဇဝ်ဖြာ ဟဲ့ ဟွတ့် ကာလာင် ဂြုဝ်း တီ, အာနာနီ တွိုန် ဝီ တဝ်း, “အိုယ် မဲ ဇဝ်, အုဝ် ဟဲ့ ယိုဝ် ဂေ ဒူအီ ကိူန် ကာလာင် လွင် အန် တဝ်း, အန် ဟဲ့ ဘူင် နာ တူ မွှိုမ် ဒွန် မျုဝ် ဒီ ဂေ ဒူအီ ဘွတ်, ဒူအီ အီ ညှိုမ် မဲ ခဲင် မိူင် ယေရူဆာလဲမ်.
14 ဂေ တဝ်း, အန် ဟဲ့ တး ဇမ် ဒူင် ကွယ် ယေ နီ. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဂေ ဟဲ့ ခ့ဝါင် အန်, တဲး အန် ဝီ မှေတ့် ဂေ ဒူအီ ညှိုမ် မဲ ဇဝ်, တဲး အန် ဝီ ခြွင့် ဂေ ခဲင် ကာပိုမ်.”
15 ဇဝ်ဖြာ ယီ ကာလာင် ဒီ အာနာနီ. အန် တဝ်း, “တဲး မဲ ဟာဝ်. ဒူအီ တီ, အန် မုး ဒူအီ ပီ ရဝ်း အုဝ်, တဲး အန် စွယ် အုဝ်, တဲး အန် ကာလာင် လွင် အုဝ် ဒီ အာတ့် ဂေ ဒူအီ အာမျုဝ် ဟဝ်. အန် ဘော လုဝ် ကာလာင် လွင် အုဝ် ဒီ အာတ့် ခုန်ဒီခမ် အီ အိုပ် မိူင် အီ ဟဝ် ဘော ဒီ ဒူအီ အီဆာရေလ, တဲး ဂေ ထူမ်.
16 အုဝ် ဒီ ဘော ဘျ ဒီ အန်, ခဲ့ ကိူန် ဒုက် ပီ လုဝ် ခမ် အန် ကူပ် ကာလာင် အန် ဒီ အီ ဟဝ် လွင် အုဝ်.”
17 ဇဝ်ဖြာ ဟဲ့ ဟွတ့် ကာလာင် ဂြုဝ်း တီ, အာနာနီ ဝီ ဟာဝ် လိုပ် ခဲင် ကာင် တွိုန်, ဝီ ကာတုန့် အာဆောလူ, ဝီ ဒါင် ဒဲ အန် ဒဲင် ဂိန့် အာဆောလူ. အန် ဝီ တဝ်း, “အိုယ် အာဆောလူ, မဲ မုး ဝါ အုဝ်. ဇဝ် ယေဆူ ဟဲ့ ကာပ့လုး ဒီ မဲ ဒေါ ဟာဝ် မဲ ဒူပ် န့တေန့်, တး မိူင် နီ. အန် ဇဝ် ဟဲ့ စ်ု အုဝ် တး ဒူင် ကွယ် မဲ နီ, တဲး ငါယ် မဲ ဝီ ဘ့လာင်, တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း မဲ.”
18 ဒေါ ကာလာင် အန် ဂြုဝ်း တီ အူ ဇေန့်, န့ ပီ ဂဲတ် မာဂါa စုဝ်း လေး ဒီ ငါယ် အာဆောလူ တွိုန်. ဟဲ့ ဟွတ့်, ငါယ် အန် ဝီ ဘ့လာင်, ဝီ ပွိုန် ယိုဝ်. အန် ဝီ ယိတ့် ဟာဝ်, တဲး အာနာနီ ဝီ စိုပ် အန် ခဲင် အိုမ်.
19 ဝါယ် အန် တီ အန် ဝီ ဟူမ် ဘူမ်, တဲး အန် ဝီ မိုဝ်း ပ့လူမ်.
20 ဝါယ် အန် တီ အာဆောလူ ကွယ် ခဲင် မိူင် ဒါမာခူ အာဒါ ဖွုန် ဖန် ဆီငဲ. အန် ယီ စုး ဒီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ဟုဝ် ဒါရာ အူ ဇေန့်. အန် တဝ်း, ဇဝ် ယေဆူ မုး ဂွန် ဇဝ်ဖြာ.
21 ဂေ ဒူအီ ထူမ် ဂြုဝ်း ပီ ကာလာင် အန်, ဂေ ဘောကာဂ့လျီတ် ဝီ အာမ် ကာဆဝ်. ဂေ တဝ်း, “အန် မုး ဒူအီ အီ မှေတ့် ဂေ ဒူအီ ညှိုမ် ဇဝ် ယေဆူ ခဲင် မိူင် ယေရူဆာလဲမ်. အန် မိူဝ် ဟဲ့ တး ဒီ နီ, တဲး အန် ဝီ မှေတ့် ဘော ဂေ အီ ညှိုမ်, တဲး အန် ဝီ တိုယ် ဂေ ဇမ် ဒီ အာတ့် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ. မှဝ် န့ ပါယ် ပီ ဘျွင် အန် နဝ်း.း”
22 ပွုန် ဇဝ်ဖြာ ယီ ဟဲ့ ကြဲ ဒီ ကိူန် ခဲင် နဝ်း အာဆောလူ, တဲး ဘော ဂေ ဒူအီ ယူဒါ အီ ကွယ် ခဲင် မိူင် ဒါမာခူ တွိုန် ဝီ အာမ် ကာပွါ. အန် ကာလာင် ဒီ ဂေ, တဲး ဂေ နပ် ဆီချာ, ဇဝ် ယေဆူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
23 ဝါယ် အန် တီ အာဝ် ဘော လှေန့်, ဂေ ဒူအီ ယူဒါ ဝီ တဝ်း ဒီ ငဝ်း ဝဲန် အာဆာက် အန်.
24 န့ ယီ မိုဝ်း ဒူအီ အီ ကာလာင် ဒီ အန်, တဲး အန် နပ် လွင် ပီ ခြာမ် ဂေ. ဂေ ဟဲ့ ဘ်ု ဒီ မာလုဝ်း မိူင် နွင် ခိူန် နွင် ဝန်, ဘ်ု ဒီ ငဝ်း ဝဲန် အန်.
25 ခဲင် မှိုဝ်, ဂေ ဒီဘဲ ဇဝ် ယေဆူ ယီ ဒိုဝ်း ကြိုက် အူ ဘူင့်, တဲး အာဆောလူ ကွယ် နာ ခဲင်, ဘျွာ လူင် အန် ခဲင် ကာဒဝ် ရဲင် မိူင်, စွယ် အန် ပြာ ဒီ လေး ခဲင် မိူင် ဒါမာခူ တွိုန်.
26 ဝါယ် အန် တီ အာဆောလူ ဝီ ဟာဝ် ဇမ် မိူင် ယေရူဆာလဲမ်. အန် တဝ်း ဒီ ကွယ် ရိုမ် ဒူပ် ဂေ ဒူအီ အီ ညှိုမ် ဇဝ် ယေဆူ. ဂေ ဘောကာဂ့လျီတ် ယီ ယုဝ် အန်. ဂေ တူ ညှိုမ် အန် ဟဲ့ ဟွတ့် ဘျွင် နဝ်း အန်, ဝီ ဘဲန် ဒီဘဲ ဇဝ် ယေဆူ.
27 န့ ယီ မိုဝ်း ဒူအီ အူ ဝီ, အန် စိူဝ် အာဘာနာဘ. အန် ဝီ ဒဲ့ အာဆောလူ, တိုယ် အန် ဟာဝ် ဇမ် ဒီ အာတ့် ဂေ ဒူအီ ပီ ရဝ်း ပီ တိုယ် ဇဝ် ယေဆူ. အန် ဝီ ခဲ ဒီ ဂေ လွင် ပီ ပါယ် အာဆောလူ ဒီ ယိုဝ် ဇဝ် ယေဆူ ဒေါ ဟာဝ် အန် ဒူပ် န့တေန့် တွိုန်. အန် ဘော ခဲ လွင် ဇဝ် ယေဆူ ဟဲ့ ကာလာင် ဂြုဝ်း ဒီ အာဆောလူ. ဟဲ့ ဟွတ့်, အန် ဝီ ခဲ တဲး ဂေ နပ် လွင် အာဆောလူ ဟဲ့ ဝီ ကာလာင် ဂြုဝ်း ဆိူဝ်, တဲး ဂေ ဒူအီ ခဲင် မိူင် ဒါမာခူ ကော နပ် လွင် ဇဝ် ယေဆူ ချွတ် ဒူအီ.
28 အာဘာနာဘ ဟဲ့ ဟွတ့် ကာလာင် ဒီ ဂေ လွင် အန် တီ, အာဆောလူ ဝီ ကွယ် ရိုမ် ဒူပ် ဂေ ခဲင် မိူင် ယေရူဆာလဲမ်. အန် မိူဝ် တူ ယုဝ် မာဆေ, ဟာဝ် ဒွန် နာ ဒွန် ပ့လုဝ့်, ဝီ ကာလာင် လွင် ဇဝ် ယေဆူ ဒီ ဂေ ဒွန် အီ.
29 အန် ဝီ ကာလာင် ဂြုဝ်း ဆိူဝ် ဒီ ဂေ ဒူအီ ယူဒါ အီ ကာလာင် ဂြုဝ်း ဂြိက်. ဂေ ယီ တဝ်း ဒီ ငဝ်း ဝဲန် အန်.
30 ဂေ ဘီနွင် ဘော နပ် လွင် အန် တီ, ဂေ ဝီ တိုယ် အာဆောလူ, တဲး အန် လူင် မိူင် ကေဆာရေ. ဟဲ့ ဟွတ့်, ဂေ ဝီ တိုယ် အန် ဟာဝ် ဇမ် မိူင် ထာဆူ.
31 ဝါယ် အန် တီ ဂေ ဒူအီ ခဲင် ဖိုင် ဇဝ် ယေဆူ, ဂေ အီ ကွယ် ခဲင် အိူင် ယူဒါ, အိူင် ဂါလီလေ ဘော အိူင် ဆာမာရီ, ဂေ ပွိုန် ကွယ် ဒါခိုယ်, အာဝ် ဟူ မိုဝ်း ဒူအီ အီ ဆီ မှေတ့် ဂေ. နဝ်း ညှိုမ် ဂေ, န့ ကြဲ ဒီ မန်, ဂေ ဘော ယုဝ် ဒီ ဘူင် ပီ တူ အိုင် ဇဝ်ဖြာ. ပါယ် တီ နဝ်း ဖွိုမ် ဇဝ်ဖြာ ဘော စွယ် ဂေ, တဲး ဂေ ဝီ ဝဲ ကိူန် လွှိုမ် ခါ အာတ့်.
32 ဝါယ် အန် တီ အာပေတာရူ တွိုန် ဝီ ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် မိူင် ဘော မိူင်. အန် ဘော ဟာဝ် ယွတ် ဂေ ဒူအီ အီ ညှိုမ် ဇဝ် ယေဆူ, အီ ကွယ် ခဲင် မိူင် လူဒါ.
33 ခဲင် မိူင် လူဒါ တွိုန်, န့ မိုဝ်း ဒူအီ အူ ဝီ. အန် စိူဝ် အာနေအာတ်. ဘော ဒဲ ဘော ပ့လဝ် အန် ဟဲ့ ယမ်. ဟဲ့ ပွိုန် ဒါ ဆီနမ် အန် ဟဲ့ ကွယ် အိတ် ဒူင် အိတ် အန်.
34 အာပေတာရူ ဝီ တဝ်း ဒီ အန်, “အိုယ် အာနေအာတ်, ဇဝ် ယေဆူ တဲး ဆဝ် မဲ ကဲန် ဒေါ တီ နီ. တဲး မဲ ယိတ့် ဒိုဝ်း အုန် မ့ဘေဝ် မဲ.” အန် ဟဲ့ ဟွတ့် ကာလာင် ဂြုဝ်း တီ, အာနေအာတ် ဝီ ယိတ့် အူ ဇေန့်.
35 ဂေ ဒူအီ အီ ကွယ် ခဲင် မိူင် လူဒါ တွိုန် ဘော ဂေ ဒူအီ အီ ကွယ် ခဲင် မိူင် ဆာရူန်, ဂေ ဘော ယိုဝ် အန်, ဂေ ဝီ ဘျွင် နဝ်း, ညှိုမ် ဇဝ် ယေဆူ.
36 ခဲင် မိူင် ယုဝ်ဖာ န့ ယီ မိုဝ်း အီဘိုန့် အူ ဝီ, အန် စိူဝ် ထာဘီထာ. ဂေ ဘော တဲး အန် စိူဝ် ဒုဝ်ခါ. ဘော အန် ဟဲ့ မုး ဒီဘဲ ဇဝ် ယေဆူ. ဆေဆေ အန် ဟဲ့ ဒွိုမ် ဘူင် နာ မွှိုမ်, စွယ် ဂေ ဒူအီ ဂိန်.
37 ဒေါ ကွယ် အာပေတာရူ ခဲင် မိူင် လူဒါ တွိုန်, ထာဘီထာ တီ ဟဲ့ ဆဝ် ဘော ယမ်. ဂေ ဝီ ဟပ် အန် တာ အိုမ်. ဟဲ့ ဟွတ့်, ဂေ ဝီ ဘ့လေး အုန် အန် ခဲင် ဟူင် ခြွင့် ဒဲင်.
38 မိူင် လူဒါ ဂါယ် မိူင် ယုဝ်ဖာ အာဝ် လာယ် ကာတူင့်. ခုဝ်, ဂေ ဒီဘဲ ဇဝ် ယေဆူ အီ ကွယ် ခဲင် မိူင် ယုဝ်ဖာ ဘော နပ် လွင် အာပေတာရူ ကွယ် မိူင် လူဒါ, ဂေ ဝီ တိုယ် ဒူအီ အာ ဝီ, တဲး ဂါယ် ဟာဝ် ဒဲ့, တဲး အန် တး ခြန် ခြန်.
39 ပန် တီ အာပေတာရူ ဟာဝ် ဒူပ် ဂါယ်, ဇမ် မိူင် ယုဝ်ဖာ. အန် ဟဲ့ ဟွတ့် ဇမ်, ဂေ ဝီ တိုယ် အန် ဟုဝ့် နာ ဒဲင် ဟာဝ် လိုပ် ခဲင် ဟူင် တွိုန် အူ ဇေန့်. ဂေ ယာ ဆီပြး ဘောကာဂ့လျီတ်, ဝီ တး ကွယ် ရူပ် အာပေတာရူ ဘော ယာမ်. ဂေ ဝီ ဘျ ဒီ အန် ခြိုင် တာ ပဲ့ ဟဲ့ ဘူင် ဒွါ ထာဘီထာ ဒီ ဂေ ဒေါ အိမ် အန်.
40 အာပေတာရူ ယီ စ်ု ဂေ ဒွန် အီ လေး ခဲင် ဟူင် တွိုန်. ဟဲ့ ဟွတ့်, အန် ဝီ ခြိုပ်ခြဝ်, ဆာခိုဝ် ဇဝ်ဖြာ. အန် ဝီ မာငး ယွတ် ဒုဝ် ဘူင့် အီဘိုန့် တွိုန်, ဝီ တဝ်း, “အိုယ် ထာဘီထာ, တဲး မဲ ယိတ့်.” ဝါယ် အန် တီ ထာဘီထာ ဝီ ဘ့လာင် ငါယ် အန်. အန် ဘော ယိုဝ် အာပေတာရူ, အန် ဝီ ယိတ့် တုတ့် ဒူင် အိတ် အန်.
41 အာပေတာရူ ဝီ စွယ် အန် တဲး အန် ယိတ့် စွင့်. ဟဲ့ ဟွတ့်, အာပေတာရူ ဝီ ဒဲ့ ဂေ ဒူအီ ညှိုမ် ဇဝ် ယေဆူ ဘော ယာ ဆီပြး ဂေ တွိုန်, တဲး ဂေ ပွိုန် ဒီ ယိုဝ်, ထာဘီထာ ဟဲ့ ဝီ ယိတ့် ဝီ အိမ်. အန် ဝီ အာပ် ဒွါ ထာဘီထာ ဒီ ဂေ, တဲး ဂေ ဝီ ကွယ် ရိုမ်.
42 ဂေ ဒူအီ ခဲင် မိူင် ယုဝ်ဖာ ဘော မိူင် ကော နပ် လွင် အန် တီ, တဲး ဂေ ဒူအီ ကိူန် ကော ညှိုမ် ဇဝ် ယေဆူ.
43 အာပေတာရူ ယီ ကွယ် လှေန့် ခဲင် မိူင် ယုဝ်ဖာ. အန် ကွယ် ခဲင် ကာင် ဒူအီ အူ ဝီ, အီ စဲ ဟုန် ဒုဝ် ဆတ်ဒါဝါ အီ စိူဝ် အာဆီမူန်.

ACT 10
1 န့ ယီ မိုဝ်း ဒူအီ အာမျုဝ် ရုဝ်မာ အူ ဝီ, အန် ကွယ် မိူင် ကေဆာရေ. အန် စိူဝ် အာကောနေလီ. အန် မုး ဘုဝ် အီ အိုပ် ဒါ ဆိုက် အူ မာယဝ်း. ဒါ ဆိုက် ပီ အိုပ် အန်, ဂေ ကွယ် ခဲင် ဒပ် အီတာလီ.
2 ဒူအီ တီ ဘော ဂေ ဒူအီ အီ ကွယ် ခဲင် ကာင် အန်, ဂေ ဘောကာဂ့လျီတ် ဒူပ် ဒါရာ. ဂေ ညှိုမ် ဇဝ်ဖြာ အာခါခ်ု. အန် ဘော မိုဝ်း နဝ်း ဒီဟာင်, ဒွါ ရွိုန် ကိူန် ဒီ ဒူအီ ဂိန် ခဲင် အိူင် ယူဒါ. ဒွန် ဆီငဲ, ဒွန် ဆီငဲ အန် ဘော ဆာခိုဝ် ဒီ ဇဝ်ဖြာ.
3 အူ ဆီငဲ, ဒေါ နုဝ့် အူယ် နာရီ ဝါယ် ဆီငဲ ကာတဲ, အန် ဘော ယိုဝ် အာရူင် ပီ ဘျ ဇဝ်ဖြာ ဒီ အန်. အန် ယိုဝ် အာမူ အာမာတ် ဇဝ်ဖြာ အူ ကာဒင်, ဟဲ့ တး ဇမ် ဒူင် ကွယ် အန် တဝ်း, “အိုယ်, အာကောနေလီ.”
4 အာကောနေလီ ယီ ယုဝ် ကာဆဝ်. အန် ဝီ ဆီတွင့် ယွတ် အာမူ အာမာတ် ဇဝ်ဖြာ တီ. အန် ဝီ ဒီမွှတ် တဝ်း, “မာဆေ ပီ လုဝ် မဲ ဇဝ် ဒီ အုဝ်.း” အာမူ အာမာတ် ဇဝ်ဖြာ ဝီ တဝ်း, “ပီ ဆာခိုဝ် မဲ ဒွန် မျုဝ် ဘော ပီ ဘူင် မဲ နာ မွှိုမ် ဒွန် မျုဝ်, န့ ဟဲ့ ဟုဝ့် ဇမ် ဒီ အာတ့် ဇဝ်ဖြာ. ဇဝ်ဖြာ မိူဝ် လှုဝ်း ဇိုဝ် တီ ဒွန် မျုဝ်.
5 ဒေါ တီ နီ, မဲ လုဝ် ဒဲ့ ဒူအီ မင် အီ, စ်ု ဂေ ဟာဝ် မိူင် ယုဝ်ဖာ, တဲး ဂေ ဟာဝ် ဟြေတ့် ဒူအီ အူ ဝီ, အီ စိူဝ် အာဆီမူန်. အန် စိူဝ် ဘော အာပေတာရူ.
6 အန် ကွယ် ခဲင် ကာင် ဒူအီ အူ ဝီ အီ စဲ ဟုန်. ဘော အန် စိူဝ် အာဆီမူန်. ကာင် အန် ကွယ် ခူပ် အိုမ် တာင်.”
7 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ဂြုဝ်း တီ, အန် ဝီ ဟြာယ် ဝွင့် ဒီ အာတ့် အာကောနေလီ တွိုန်. ပန် တီ အာကောနေလီ ဝီ ဒဲ့ ဒဲစေန့် အန် အာ ဝီ ဘော ဒါ ဆိုက် အီ ညှိုမ် ဇဝ်ဖြာ အူ ဝီ, အီ ကွယ် ရိုမ် ဒူပ် အန် ဆေဆေ.
8 အန် ဝီ ကာလာင် တူတ့် ပဲ့ ဟဲ့ ယိုဝ် အန် ဒီ ဂေ. ဟဲ့ ဟွတ့်, အန် စ်ု ဂေ ဟာဝ် မိူင် ယုဝ်ဖာ.
9 ပါ ခဲညှာ ဂေ ဝီ ဟာဝ် ဒူပ် န့တေန့်. ဒေါ ဟဲ့ ကာတတ် ဂေ ဒီ ဇမ် မိူင် ယုဝ်ဖာ တွိုန်, န့ ယီ မုး အာပေတာရူ. အန် ဟဲ့ ဟုဝ့် ကွယ် ဒီ ခြွင့် နာ ဒဲင်. အန် တဝ်း ဒီ ဆာခိုဝ် ဇဝ်ဖြာ. ဒေါ အန် တီ ဟဲ့ မုး ကာတဲ ဆီငဲ.
10 အန် မိူဝ် ကာပြာန့် ပီ ဒီ ဟူမ်. ဂေ အီ ကွယ် ခဲင် ကာင် ဝီ ရဲန် ပီ ဒီ ဟူမ်. ဒေါ အန် တီ အန် ဝီ ယိုဝ် အာရူင် ပီ ဘျ ဇဝ်ဖြာ ဒီ အန်.
11 အန် ဝီ ယိုဝ် ဂါင်ဟြာဝ် ဟဲ့ န့ဝိုဝ်း. န့ မိုဝ်း ဘိက် တာင် အူ ဖိူန် အီ မိုဝ်း ဘော ဝန် ဟဲ့ ပက် ဒီ ဖွုန် ကာတုဝ့်, ဟဲ့ လေး လူင် ဂါင်ဟြာဝ်, ဇမ် ဒီ အာတ့် အန်.
12 နာ ခဲင် ဘိက် တီ, န့ မိုဝ်း ဒုဝ် ဆတ်ဒါဝါ ဒွန် မျုဝ်. မင် ဒုဝ် မိုဝ်း ပ့လဝ် ဖွုန် ဘ့လာက်. မင် ဒုဝ် မုး အာမျုဝ် အီ ကွယ် ခဲင် ကာဒဝ် ကာဒါယ်. မင် ဒုဝ် မုး မာဆိမ် အီ ဘိုန့် ခဲင် ဘ့လေန့်.
13 အန် ဘော ယိုဝ် ဂြုဝ်း အီ တဝ်း ဒီ အန်, “အိုယ် အာပေတာရူ, တဲး မဲ ယိတ့်, ငဝ်း ဟူမ် ဒုဝ် ဂေ တီ.”
14 အာပေတာရူ ဝီ တဝ်း, “အိုယ် မဲ ဇဝ်, အာဝ် ပွိုန် ဘူင် ပါယ် တီ ဒေါ မှဝ်. အုဝ် တူ ဒွိုမ် ဟူမ် ပီ ဒီ ဟူမ် အီ တူ ဆီငါ, ပီ တူ တဲး ဒါရာ ယေ ဟူမ်.”
15 ဂြုဝ်း တွိုန် ဝီ တဝ်း ဒီ အန်, “ခဲ့ ပီ ဘူင် ဇဝ်ဖြာ တဲး န့ ဆီငါ, မဲ ကွဲ့ တဝ်း, န့ တူ ဆီငါ.”
16 အူယ် စိုပ် အာပေတာရူ ယိုဝ် ဇိုဝ် တီ. ဟဲ့ ဟွတ့်, ဘိက် တွိုန် ဝီ ဟုဝ့် ဂါင်ဟြာဝ် အူ ဇေန့်.
17 ဝါယ် အန် တီ အာပေတာရူ ဝီ ကွယ်, ဇေန့်ဇာ လွင် မာဆေ န့ မုး လွင် ဒါင် အာရူင် ပီ ဘျ ဇဝ်ဖြာ ဒီ အန်. ဒေါ အန် တီ ဂေ ဒူအီ ပီ တိုယ် အာကောနေလီ တွိုန်, ဂေ ဘော နပ်, ကာင် အာဆီမူန် တွိုန် ကွယ် ဒီ မှဝ်. ဟဲ့ ဟွတ့် ဂေ ဟဲ့ ဇမ် ဒီ အာတ့် မာလုဝ်း ကာင် အန်.
18 ဂေ မိူဝ် ဒီမွှတ် တဝ်း, “အာဆီမူန် အီ စိူဝ် ဘော အာပေတာရူ, အန် ကွယ် ခဲင် ကာင် နီ.း”
19 ဒေါ အန် တီ အာပေတာရူ ယီ ဆီ ကွယ် ဇေန့်ဇာ လွင် အာရူင် တွိုန်, နဝ်း ဖွိုမ် ဇဝ်ဖြာ ဝီ တဝ်း ဒီ အန်, “န့ မိုဝ်း ဒူအီ အူယ် ဝီ, ဂေ ဟဲ့ တး, ဟြေတ့် မဲ.
20 တဲး မဲ ယိတ့် လူင် နာ ခြိုမ်, ဟာဝ် ဒူပ် ဂေ. ကွဲ့ တဲး မဲ ဇေန့်ဇာ မာဆေ, ယုဝ် န့ မှာန် အာဝ် မှာန်. အုဝ် ဟဲ့ တိုယ် ဂေ တး ဒဲ့ မဲ.”
21 ပန် တီ အာပေတာရူ မိူဝ် လူင်. အန် တဝ်း ဒီ ဂေ ဒူအီ တွိုန်, “န့ မုး အုဝ်, ဒူအီ ပီ ဟြေတ့် ဘေ. မှဝ် န့ ပါယ်, ပီ တး ဇမ် ဘေ ဒီ နီ.း မာဆေ ပီ လုဝ် ဘေ.း”
22 ဂေ တဝ်း, “န့ မိုဝ်း ဒါ ကာညာ ယေ, အန် စိူဝ် အာကောနေလီ. အန် မုး ဘုဝ် အီ အိုပ် ဒါ ဆိုက် အူ မာယဝ်း. အန် ဘော မုး ဒူအီ မွှိုမ်, အီ ညှိုမ် ဇဝ်ဖြာ အာခါခ်ု. ဂေ ဒူအီ အာမျုဝ် ယူဒါ ဒွန် အီ နပ် ဒီ ကာလာင် နာ မွှိုမ် လွင် အန်. အာမူ အာမာတ် ဇဝ်ဖြာ အူ ကာဒင် ဟဲ့ တး စ်ု အန်, တဲး အန် တိုယ် ယေ ဟာဝ် ဇမ် ဒူင် ကွယ် မဲ, တဲး ယေ ဒဲ့ မဲ တး ဇမ် ကာင် အန်. ပန် တီ အန် ဒီ ပွိုန် ဒီ ထူမ် ဂြုဝ်း ပီ လုဝ် မဲ ကာလာင် ဒီ အန်.”
23 ဂေ ဟဲ့ ဟွတ့် ကာလာင် ဂြုဝ်း တီ, အာပေတာရူ ဝီ ဘာင် ဂေ လိုပ် ခဲင် ကာင် အန်, တဲး ဂေ ဘဲန် ခဲတ့် အန်.
24 ပါ ခဲညှာ အာပေတာရူ ဝီ ဟာဝ် ဒူပ် ဂေ. ဘော ဂေ ဘီနွင် မင် အီ, အီ ကွယ် ခဲင် မိူင် ယုဝ်ဖာ တွိုန်, ဂေ ဟာဝ် ရိုမ် ဒူပ် အန်.
25 ပေါ အူ ဆီငဲ အန် ဝီ တး ဇမ် မိူင် ကေဆာရေ. အာကောနေလီ တွိုန် ဟဲ့ နှဝ့် ဂေ တး. အန် ဟဲ့ ဟွတ့် ဒဲ့ ဝေါဝဲ အန် ဂေ ဂိုက် အန်, တဲး ဂေ တး ကာဇု ခဲင် ကာင် အန်. ပန် တီ အာပေတာရူ လိုပ် ခဲင် ကာင် အာကောနေလီ. အာကောနေလီ မိူဝ် တး ရွုး အန်. အန် မိူဝ် ဂိုပ် ဒီ အာတ့် အာပေတာရူ.
26 အာပေတာရူ ယီ စ်ု အန် ယိတ့် တဝ်း, “တဲး မဲ ယိတ့်. ဘော အုဝ် မုး ဒူအီ ပီ မဲ.”
27 ပန် တီ ဂါယ် ဝီ လာယ် ကာလာင် ဂြုဝ်း, ဟာဝ် လိုပ် ခဲင် ကာင်. အန် ဘော ယိုဝ် ဂေ ဒူအီ ကိူန် ဟဲ့ တး ဇမ် ခဲင် ကာင် တီ.
28 အာပေတာရူ ဝီ ကာလာင် ဂြုဝ်း ဒီ ဂေ တဝ်း, “ဘေ ဟဲ့ နပ်, ဒါရာ ယေ ဒူအီ ယူဒါ တူ တဲး ယေ ဟာဝ် ဘဲန် ဂိုက် ဂေ ဒူအီ အာမျုဝ် ဟဝ်. ဒါရာ တူ တဲး ယေ ဟာဝ် လိုပ် ခဲင် ကာင် ဂေ. ဇဝ်ဖြာ ယီ ဟဲ့ ဘျ ဒီ အုဝ်, ကွဲ့ တဲး အုဝ် တဝ်း, ဂေ ဒူအီ အာမျုဝ် ဟဝ် တူ ဘွတ်, တူ ခမ် ဒါရာ.
29 ခုဝ်, ဒေါ မိုဝ်း ဂိုက် ဘေ တး ဒူင် ကွယ် အုဝ်, ဒဲ့ အုဝ် တး ဒူင် ကွယ် ဘေ, အုဝ် မိူဝ် တူ တဝ်း မာဆေ. အုဝ် မိူဝ် ဟာဝ် ဒူပ် ဂေ အူ ဇေန့်. ဒေါ တီ နီ အုဝ် ယီ ဒီမွှတ် ဘေ, တဲး အုဝ် နပ်, မှဝ် န့ ပါယ် ပီ ဒဲ့ ဘေ အုဝ် တး ဒူင် ကွယ် ဘေ.း”
30 အာကောနေလီ ဝီ တဝ်း, “န့ ဟဲ့ ပွိုန် ဖွုန် ဆီငဲ, အုဝ် ဟဲ့ ကွယ် ခဲင် ကာင် နီ, ယိူန် ဘူမ်. ဒေါ မုး အာခြာဝ် ပီ ဒေါ တီ နီ, ကာဘက် အူယ် နာရီ ဝါယ် ကာတဲ ဆီငဲ, အုဝ် ဘော ဆာခိုဝ် ဇဝ်ဖြာ. ဒေါ ဆာခိုဝ် အုဝ် တီ အူ ဇေန့်, န့ မိုဝ်း ဒါ အူ ဝီ အီ ဟဲ့ စှိုပ် ခြိုင် ဘ့လာင် ရာဝ် တး ကာပ့လုး ဒူင် ကွယ် အုဝ်.
31 အန် ဟဲ့ တဝ်း, ‘အိုယ် မဲ အာကောနေလီ, ဇဝ်ဖြာ ဟဲ့ ဟွတ့် ယိုဝ် ပီ ဆာခိုဝ် မဲ ဒွန် မျုဝ်. အန် မိူဝ် ဟဲ့ လှုဝ်း နာ မွှိုမ် ဒွန် မျုဝ် ပဲ့ ဟဲ့ ဘူင် မဲ, ပီ ဒွါ မဲ ဒီ ဂေ ဒူအီ ဂိန်.
32 ဒေါ တီ နီ, မဲ လုဝ် ဒဲ့ ဒူအီ မင် အီ, စ်ု ဂေ ဟာဝ် မိူင် ယုဝ်ဖာ, တဲး ဂေ ဟာဝ် ဟြေတ့် ဒူအီ အူ ဝီ, အီ စိူဝ် အာဆီမူန်. အန် စိူဝ် ဘော အာပေတာရူ. အန် ကွယ် ခဲင် ကာင် ဒူအီ စဲ ဟုန် အူ ဝီ. ဘော အန် စိူဝ် အာဆီမူန်. ကာင် အန် ကွယ် ခူပ် အိုမ် တာင်.’
33 အန် ဟဲ့ ဟွတ့် ကာလာင် ဂြုဝ်း တီ အူ ဇေန့် အုဝ် ဟဲ့ တိုယ် ဒူအီ ဟာဝ် ဒူင် ကွယ် မဲ, တဲး ဂေ ဒဲ့ မဲ တး ဒီ နီ. မဲ မိူဝ် ဟဲ့ တး. ဒေါ တီ နီ ယေ ဒွန် အီ ဟဲ့ တး ကာဇု ဒီ နီ. ယေ ဘော နပ်, ဘော ဇဝ်ဖြာ ကွယ် ရိုမ် ဒူပ် ယေ. ယေ ဆီ ထူမ် တူတ့် ဒွန် မျုဝ် ပီ ကာလာင် ဇဝ်ဖြာ ဒီ မဲ.”
34 အန် ဟဲ့ ဟွတ့် ကာလာင် ဂြုဝ်း တီ, အာပေတာရူ ဝီ တဝ်း, “ဒေါ တီ နီ အုဝ် ဟဲ့ နပ် ဆီချာ လွင် ဇဝ်ဖြာ. အန် တူ တဝ်း, အာမျုဝ် ဒူအီ အူ မျုဝ် ဟဲ့ ဘွတ် လွှိုမ် အာမျုဝ် ဒူအီ ပေါ အူ မျုဝ်.
35 ခဲင် ဒူအီ ဒွန် မျုဝ်, အာဆေ ဟဲ့ ညှိုမ် ဇဝ်ဖြာ ဘော ဘူင် နာ မှာန် နာ မွှိုမ်, ဇဝ်ဖြာ ဒီ ဘော အိုင် အန်.
36 ဘေ ဒွန် အီ ဟဲ့ နပ် လွင် ဒါရာ ကာမာယ် ပီ ဒွါ ဇဝ်ဖြာ ဒီ ဒူအီ အီဆာရေလ. ဇဝ်ဖြာ ဟဲ့ တဝ်း ဒီ ဒွါ နဝ်း ဂျီတ် ဒီ ဒူအီ ဒွန် အီ, အီ ညှိုမ် ဇဝ် ယေဆူ. အန် မုး ဒါ အီ ပီ တိုယ် ဇဝ်ဖြာ တဲး အန် ချွတ် ဒူအီ. အန် ဘော မုး အန် ဇဝ် အီ အိုပ် တူတ့် ဒွန် မျုဝ်.
37 ဘေ ဟဲ့ နပ် လွင် ဇဝ် ယေဆူ. ခါ အာတ့် ဒါ ဆာရာ အာယောဟာန် တွိုန် ဟဲ့ မာနုဝ်, ဂေ ဒူအီ လုဝ် ခမ် ဒီ စိုပ် ခဲင် အိုမ်. ဟဲ့ ဟွတ့်, ဇဝ် ယေဆူ ဟဲ့ ဝီ ဟာဝ် ဟုဝ် ဒါရာ ဇဝ်ဖြာ ဘော စုး ခဲင် အိူင် ဂါလီလေ ကော ဇမ် ခဲင် အိူင် ယူဒါ ဘော အိူင်.
38 ဘေ မိူဝ် ဟဲ့ နပ် လွင် ဇဝ်ဖြာ. အန် ဟဲ့ ဒွါ နဝ်း ဖွိုမ် အန် ဘော ပွုန် အန် ဒီ ဇဝ် ယေဆူ, အီ တး မိူင် နာဆာရေတ့်. ဟဲ့ ဟွတ့်, ဇဝ် ယေဆူ ဟဲ့ ဟာဝ် ဒွန် နာ ဒွန် ပ့လုဝ့် ခဲင် မိူင် ဘော မိူင်, ဘူင် နာ မွှိုမ် ဒွန် မျုဝ်. ခဲ့ မိုဝ်း ဒူအီ ပီ လိုပ် ကာနမ်, အန် ဟဲ့ တဲး ဂေ ဘောကာဂ့လျီတ် ဝီ ကဲန်. ပါယ် တီ န့ လိုဝ်း ဆီချာ, ဇဝ်ဖြာ ဟဲ့ ကွယ် ရိုမ် ဒူပ် အန်, စွယ် အန်.
39 ယေ ယီ မုး ဒူအီ အီ ကွယ် ရိုမ် ဒူပ် ဇဝ် ယေဆူ. ဒေါ ကွယ် အန် ခဲင် မိူင် ဂေ ဒူအီ ယူဒါ ဘော ခဲင် မိူင် ယေရူဆာလဲမ် အန် ဟဲ့ ဘူင် တူတ့် ဒွန် မျုဝ် ပီ တဝ်း အုဝ် ဒေါ တီ နီ. ဟဲ့ ဟွတ့်, ဂေ ဝီ ငဝ်း အာဆာက် အန်, တဲး အန် ယမ် ဒဲင် ရွင့် ကာဝဲ့.
40 အန် ဟဲ့ ဟွတ့် ယမ်, ဘော နုဝ့် အူယ် ဆီငဲ, ဇဝ်ဖြာ ဟဲ့ တဲး အန် ဝီ ယိတ့် ဝီ အိမ်, တဲး ဒူအီ ယိုဝ် အန်.
41 ဂေ ဒွန် အီ ယီ တူ ပွိုန် ယိုဝ် အန်. န့ ယီ မုး ယေ, ဝီ ပီ ရဝ်း ဇဝ်ဖြာ ခါ အာတ့်. ယေ ဟဲ့ ပွိုန် ယိုဝ် အန်, တဲး ယေ ဝီ ပွိုန် ကာလာင် ဒီ အီ ဟဝ်. ယေ မိူဝ် ဟဲ့ ကွယ် ရိုမ် ဒူပ် အန်, ဟူမ် ဘူမ်, ဒျီင် အိုမ် ရိုမ် ဒူပ် အန် ဝါယ် ဝီ ယိတ့် ဝီ အိမ် အန်.
42 ဇဝ် ယေဆူ မိူဝ် ဟဲ့ စ်ု ယေ ဟာဝ် ကာလာင် ဒီ ဒူအီ လွင် အာဆာက် အန်. အန် မုး ဒူအီ ပီ ရဝ်း ဇဝ်ဖြာ, တဲး အန် ဘဲန် ဒါ တာင် အီ ဆုင်ဖျာတ် ဒါရာ ဒီ ဒူအီ ဒွန် အီ. ဘော ဂေ ဒူအီ အိမ်, ဘော ဂေ ဒူအီ အီ ဟဲ့ ဟွတ့် ယမ်, ဇဝ် ယေဆူ ဒီ ဆုင်ဖျာတ် ပဲ့ ဟဲ့ ဘူင် ဂေ, ယုဝ် န့ မွှိုမ်, အာဝ် မွှိုမ်.
43 န့ ဘော မိုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဒွန် အီ ဟဲ့ ဒွိုမ် ကာလာင် လွင် ဇဝ် ယေဆူ တဝ်း, ‘ဒွန် အီ, အီ ညှိုမ် ဇဝ် ယေဆူ, အန် ဇဝ် ဒီ ဘော ဂဝ်း ဝဲန် မှာပ် ဂေ. အန် ဟဲ့ မိုဝ်း ပွုန် တာင် ပါယ် တီ.’”
44 ဒေါ ဆီငျာ ကာလာင် အာပေတာရူ ဂြုဝ်း တီ, နဝ်း ဖွိုမ် ဇဝ်ဖြာ ဘော တး လူင် လိုပ် ခဲင် နဝ်း ဒွန် အီ, အီ ထူမ် ဂြုဝ်း ပီ ကာလာင် အန်.
45 ဂေ ဒူအီ ယူဒါ အီ ဟဲ့ ညှိုမ် ဇဝ် ယေဆူ, အီ ဟဲ့ တး ဒူပ် အာပေတာရူ, ဂေ ဟဲ့ အာမ် ကာဆဝ်. ဂေ တူ ဒွိုမ် ယိုဝ် ဇဝ်ဖြာ ဒွါ နဝ်း ဖွိုမ် အန်, တဲး န့ လိုပ် ခဲင် နဝ်း ဒူအီ, အီ တူ မုး အာမျုဝ် ယူဒါ.
46 ဂေ ယိုဝ် ဒူအီ အီ ကွယ် ခဲင် ကာင် အာကောနေလီ တွိုန်, ဟဲ့ ကာလာင် ဂြုဝ်း ပီ တူ ဒွိုမ် နပ် ဂေ ဘော အိူပ် ဇဝ်ဖြာ.
47 ပန် တီ အာပေတာရူ ဝီ တဝ်း, “နဝ်း ဖွိုမ် ဇဝ်ဖြာ ဟဲ့ လိုပ် ဘော ခဲင် နဝ်း ဒူအီ ဂေ နီ. န့ ပီ နဝ်း ဖွိုမ် ဇဝ်ဖြာ ဟဲ့ ဒွိုမ် လိုပ် ခဲင် နဝ်း ယေ. ခုဝ်, ယေ တူ ပွိုန် ခြဲ ဂေ ခမ် ဒီ စိုပ် ခဲင် အိုမ်.”
48 အန် ဝီ စ်ု ဂေ ဒွန် အီ, တဲး ဂေ ခမ် ဒီ စိုပ် ဂေ ခဲင် အိုမ်, တဲး ဒွန် အီ နပ်, ဂေ ဟဲ့ ညှိုမ် လိုပ် ဇဝ် ယေဆူ. ဂေ ဟဲ့ ဟွတ့် ခမ် ဒီ စိုပ် ခဲင် အိုမ်, ဂေ ဝီ မှာန့်, တဲး အာပေတာရူ ကွယ် ရိုမ် ဒူပ် ဂေ အာဒါ ဖွုန် ဖန် ဆီငဲ.

ACT 11
1 ဂေ ဒူအီ ပီ ရဝ်း ပီ တိုယ် ဇဝ် ယေဆူ ဘော ဂေ ဘီနွင် အီ ကွယ် ခဲင် အိူင် ယူဒါ, ဂေ ဘော နပ် လွင် ဂေ ဒူအီ အာမျုဝ် ဟဝ် ဟဲ့ ညှိုမ် ဂြုဝ်း ဇဝ်ဖြာ.
2 ခုဝ် အန် တီ ဝါယ် ဝီ တး ဇမ် အာပေတာရူ ခဲင် မိူင် ယေရူဆာလဲမ်, ဂေ ဒူအီ အာမျုဝ် ယူဒါ အီ ဟဲ့ ညှိုမ် ဇဝ် ယေဆူ, ဂေ ဝီ ဖျာက် အန်.
3 ဂေ တဝ်း, “မှဝ် န့ ပါယ် ပီ ဟာဝ် လိုပ် မဲ ခဲင် ကာင် ဂေ ဒူအီ အာမျုဝ် ဟဝ်.း မှဝ် န့ ပါယ် ပီ ဟူမ် ရိုမ် ကွယ် ရိုမ် မဲ ဒူပ် ဂေ ခဲင် ကာင် ဂေ.း”
4 အာပေတာရူ ယီ စုး ဒီ ခဲ တူတ့် ဒွန် မျုဝ်, တဲး ဂေ နပ် ဆီချာ လွင် ပဲ့ ဟဲ့ ဘူင် ဇဝ်ဖြာ.
5 အန် တဝ်း, “အုဝ် ဟဲ့ ကွယ် ခဲင် မိူင် ယုဝ်ဖာ. ဒေါ ဆာခိုဝ် အုဝ်, အုဝ် ဟဲ့ ယိုဝ် အာရူင် ပီ ဘျ ဇဝ်ဖြာ ဒီ အုဝ်. ပီ ယိုဝ် အုဝ်, န့ ပီ ဘိက် တာင် အူ ဖိူန် လေး လူင် ခဲင် ဂါင်ဟြာဝ်. န့ ဘော မိုဝ်း ဝန် ပက် ဖွုန် ကာတုဝ့်. န့ လူင် ဇမ် ဒီ အာတ့် အုဝ်.
6 အုဝ် ဘော ယွတ် ဆီချာ, မာဆေ န့ မုး, အီ ကွယ် ခဲင် ဘိက် တီ. အုဝ် ဝီ ယိုဝ်, န့ မိုဝ်း ဒုဝ် ဆတ်ဒါဝါ မျုဝ် ဖွုန် ပ့လဝ် ကွယ် နာ ခဲင်. ဘော ဒုဝ် ဆတ်ဒါဝါ အီ ကွယ် ခဲင် ပြဲ, ဘော အာမျုဝ် အီ ကွယ် ခဲင် ကာဒဝ် ကာဒါယ်, ဘော မာဆိမ် အီ ဘိုန့် ခဲင် ဘ့လေန့် ဘော ဒွန် မျုဝ် ဟဲ့ ကွယ် နာ ခဲင်.
7 န့ ဘော မိုဝ်း ဂြုဝ်း အီ တဝ်း ဒီ အုဝ်, ‘အိုယ် အာပေတာရူ, တဲး မဲ ယိတ့်, ငဝ်း ဟူမ် ဒုဝ် ဂေ တီ.’
8 အုဝ် ယီ တဝ်း, ‘အိုယ် မဲ ဇဝ်, အာဝ် ပွိုန် ဘူင် ပါယ် တီ ဒေါ မှဝ်. အုဝ် တူ ဒွိုမ် ဟူမ် ပီ ဒီ ဟူမ် အီ တူ ဆီငါ, ပီ တူ တဲး ဒါရာ ယေ ဟူမ်.’
9 ဂြုဝ်း တွိုန် ဝီ တဝ်း ဒီ အုဝ်, ‘ခဲ့ ပီ ဘူင် ဇဝ်ဖြာ တဲး န့ ဆီငါ, မဲ ကွဲ့ တဝ်း, န့ တူ ဆီငါ.’
10 အူယ် စိုပ် အုဝ် ဝီ ယိုဝ် ဇိုဝ် တီ. ဟဲ့ ဟွတ့်, ဘိက် တွိုန် ဝီ ဟုဝ့် ဂါင်ဟြာဝ် အူ ဇေန့်.
11 ဒေါ အန် တီ အူ ဇေန့်, န့ ယီ မိုဝ်း ဒူအီ အူယ် ဝီ တး ဇမ် ကာင် ဒူင် ကွယ် အုဝ်. ဒါ ကာညာ အီ အိုပ် ဂေ ခဲင် မိူင် ကေဆာရေ တွိုန်, အန် ဟဲ့ စ်ု ဂေ ဟာဝ် ဇမ် ဒူင် ကွယ် အုဝ်.
12 နဝ်း ဖွိုမ် ဇဝ်ဖြာ ဝီ စ်ု အုဝ်, တဲး အုဝ် ဟာဝ် ဒူပ် ဂေ, ကွဲ့ တဲး အုဝ် ဇေန့်ဇာ မာဆေ, ယုဝ် န့ မှာန် အာဝ် မှာန်. ဘော ဂေ ဘီနွင် ဒဝ် ဝီ, အီ ကွယ် ဒီ နီ, ဂေ ဟဲ့ ဟာဝ် ဒူပ် အုဝ်. ယေ ယီ တး ဇမ် မိူင် ကေဆာရေ, ယေ ဘော လိုပ် ခဲင် ကာင် ဒါ ကာညာ ဂေ ဒူအီ အီ ဟဲ့ တး ဒဲ့ အုဝ် တီ.
13 ဒေါ အန် တီ ဒါ ကာညာ တွိုန် ဝီ ကာလာင် ဒီ ယေ, တဲး ယေ ထူမ်. အန် မိူဝ် ခဲ လွင် ဟဲ့ ယိုဝ် အန် အာမူ အာမာတ် ဇဝ်ဖြာ အူ ကာဒင် တး ဇမ် ဒူင် ကွယ် အန်. အာမူ အာမာတ် ဇဝ်ဖြာ တီ ဝီ တဝ်း ဒီ အန်, ‘မဲ လုဝ် ဒဲ့ ဒူအီ မင် အီ, စ်ု ဂေ ဟာဝ် မိူင် ယုဝ်ဖာ, တဲး ဂေ ဟာဝ် ဟြေတ့် ဒူအီ အူ ဝီ, အီ စိူဝ် အာဆီမူန်. အန် စိူဝ် ဘော အာပေတာရူ. တဲး ဂေ ဒဲ့ အန် တး ဒူင် ကွယ် မဲ.
14 ဂြုဝ်း ပီ ကာလာင် အန် ဒီ မဲ, န့ ဒီ ချွတ် ဘော မဲ ဘော န့ဟူမ် မဲ.’ ပါယ် တီ အာကောနေလီ ဝီ ခဲ ဒီ အုဝ်.
15 ပန် တီ အုဝ် ဝီ ကာလာင် ဂြုဝ်း ဇဝ်ဖြာ ဒီ ဂေ. ဒေါ ကာလာင် အုဝ်, န့ ဘော မိုဝ်း နဝ်း ဖွိုမ် ဇဝ်ဖြာ တး လိုပ် ခဲင် နဝ်း ဂေ, တဲး န့ ပီ ဒေါ ဟဲ့ ဒွိုမ် တး လိုပ် နဝ်း ဖွိုမ် ဇဝ်ဖြာ ခဲင် နဝ်း ယေ.
16 ပန် တီ အုဝ် ယီ လှုဝ်း ဂြုဝ်း ပီ ဒွိုမ် ကာလာင် ဇဝ် ယေဆူ ဒီ ယေ. အန် ဟဲ့ ဒွိုမ် တဝ်း, ‘ဒါ ဆာရာ အာယောဟာန် ဟဲ့ စိုပ် ဒူအီ ခဲင် အိုမ်. အုဝ် ယီ ဒီ တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း ဘေ.’
17 ဝါယ် ညှိုမ် ဂေ ဇဝ် ယေဆူ အီ ဟဲ့ ချွတ် ဂေ, ပီ ဒွါ ဇဝ်ဖြာ ဒီ ဂေ ဘော ပီ ဒွိုမ် ဒွါ ဇဝ်ဖြာ ဒီ ယေ, န့ မုး အူ မျုဝ်. ခုဝ် အန် တီ အုဝ် တူ ပွိုန် ခြဲ ဇဝ်ဖြာ ဘူင် ပီ အိုင် အန်.”
18 အာပေတာရူ ဟဲ့ ဟွတ့် ကာလာင် ဂြုဝ်း တီ ဒီ ဂေ ဒူအီ ညှိုမ် ဇဝ် ယေဆူ ခဲင် မိူင် ယေရူဆာလဲမ် တွိုန်, ဂေ တူ ဝီ တဝ်း မာဆေ. ဂေ ဝီ အိူပ် ဇဝ်ဖြာ. ဂေ တဝ်း, “န့ ဘော ပါယ် တီ. ဇဝ်ဖြာ ဟဲ့ တဲး ဘော ဂေ ဒူအီ အီ တူ မုး အာမျုဝ် ယူဒါ ဝီ ဝဲန် နဝ်း ဘြိမ် ဂေ, တဲး ဂေ ဝီ ဒိုဝ်း နဝ်း ကာမာယ် ပီ ဒွါ ဇဝ်ဖြာ ဒီ ဂေ, တဲး ဘော ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.”
19 ဝါယ် ငဝ်း ယမ် ဂေ ဒူအီ ယူဒါ အာဆာထေဖာန်, န့ ယီ မိုဝ်း ဂေ ဒူအီ အီ ညှိုမ် ဇဝ် ယေဆူ, ဂေ ဟဲ့ ဇမ် ဒုက် တာင်. ဟဲ့ ဟွတ့်, ဂေ ဟဲ့ တဝ် ကာယဝ်း, ဟာဝ် ဘဲန် ပ့လုဝ့် ဘဲန် ပ့လုဝ့်. မင် အီ, ဂေ ဟဲ့ ဟာဝ် တူင့်, ဇမ် မိူင် ဖီနိက်, ဂုန် အိုမ် အီ စိူဝ် ခူဖြုဝ် ဘော မိူင် အန်ထီအုဝ့်. ခဲင် မိူင် ဂေ တီ, ဂေ ဝီ ကာလာင် လွင် ဇဝ် ယေဆူ ဒီ ဂေ ဒူအီ ယူဒါ ဒီလူယ်. ဂေ တူ ကာလာင် မာဆေ ဒီ ဂေ ဒူအီ အာမျုဝ် ဟဝ်.
20 န့ ယီ မိုဝ်း ဒူအီ အီ ညှိုမ် ဇဝ် ယေဆူ မင် အီ, ဂေ တး ဂုန် အိုမ် အီ စိူဝ် ခူဖြုဝ် ဂါယ် မိူင် ကူရေန့်. ဂေ ဘော ဟာဝ် မိူင် အန်ထီအုဝ့်, စုး ဒီ ကာလာင် ဒီ ဂေ ဒူအီ အာမျုဝ် ဂြိက်, ကာလာင် ဒီ ဂေ လွင် ဇဝ် ယေဆူ ချွတ် အီ.
21 ဂေ ဘော မိုဝ်း ပွုန် ဇဝ်ဖြာ, တဲး ဒူအီ ကိူန် ကော ညှိုမ် ဇဝ် ယေဆူ.
22 ဂေ ဒူအီ ခဲင် ဖိုင် ဇဝ် ယေဆူ, အီ ကွယ် ခဲင် မိူင် ယေရူဆာလဲမ်, ဂေ ဘော နပ် လွင် အန် တီ. ဟဲ့ ဟွတ့်, ဂေ ဝီ တိုယ် အာဘာနာဘ, တဲး အန် ဟာဝ် မိူင် အန်ထီအုဝ့်.
23 အန် ဟဲ့ ဟွတ့် ဇမ် မိူင် အန်ထီအုဝ့်, အန် ဝီ ယိုဝ် ဇဝ်ဖြာ ဟဲ့ ကာဝေ ဘော ဂေ. အန် ဝီ အိူပ် ဇဝ်ဖြာ, ဝီ မာနုဝ် ဂေ, တဲး ဂေ ဘောကာဂ့လျီတ် ဒူပ် ဆီချာ ဇဝ် ယေဆူ, တဲး ဘော နဝ်း ဂေ ရွက့် ကာဆဝ် ဇဝ် ယေဆူ.
24 အာဘာနာဘ ဟဲ့ မုး ဒူအီ မွှိုမ်. နဝ်း ဖွိုမ် ဇဝ်ဖြာ ဟဲ့ နုဝ့် ခဲင် နဝ်း အန်. အန် မိူဝ် ညှိုမ် ဆီချာ ဇဝ်ဖြာ. ခုဝ်, ဘော ဂေ ဒူအီ ကိူန် ကော ညှိုမ် အန် ဇဝ်, ဝီ လိုပ် ဖိုင် ဇဝ် ယေဆူ.
25 ဝါယ် အန် တီ အာဘာနာဘ ဝီ ဟာဝ် မိူင် ထာဆူ, တဲး အန် ဝီ ဟြေတ့် အာဆောလူ တွိုန်.
26 အန် ဟဲ့ ဟွတ့် ဝီ ကာတုန့် အာဆောလူ, အန် ဝီ ဒဲ့ အာဆောလူ ဒူပ် အန်, တဲး ဂါယ် ဝီ ဟာဝ် မိူင် အန်ထီအုဝ့်. အာဒါ အူ ဆီနမ် ဂါယ် ကွယ် ခဲင် မိူင် တီ, မာနုဝ် ဂေ ဒူအီ ခဲင် ဖိုင် ဇဝ် ယေဆူ. ခဲင် မိူင် အန်ထီအုဝ့် တွိုန်, ဂေ စုး ဒီ တဲး ဂေ ဒူအီ ညှိုမ် ဇဝ် ယေဆူ စိူဝ် ဒူအီ ခိတ်. (ဂြုဝ်း “ခိတ်” တီ, ဆီဖဝ် အန် လေး, “အီ ဒူပ် ဒူအီ ပီ ရဝ်း ပီ တိုယ် ဇဝ်ဖြာ”).
27 ဒေါ အန် တီ န့ မိုဝ်း ဒူအီ အီ ဘျာန် ဂြုဝ်း ဇဝ်ဖြာ မင် အီ, ဂေ လေး မိူင် ယေရူဆာလဲမ်, ဝီ ဟာဝ် မိူင် အန်ထီအုဝ့်.
28 ဒူအီ အူ ဝီ, အန် စိူဝ် အာဂါဘူ. အန် ဘော ယိတ့် ကာလာင် ပီ ဘျ နဝ်း ဖွိုမ် ဇဝ်ဖြာ ဒီ အန် လွင် အီ ဒီ ပါယ် နာ အာတ့်. အန် တဝ်း, န့ ဒီ မိုဝ်း အာခါန် အေတ့် ဘူမ် တး ဇမ် ခဲင် မိူင် ဒွန် မိူင် ပီ အိုပ် ဂေ ဒူအီ ရုဝ်မာ. (ဟဲ့ ဘဲန် အာခါန် အေတ့် ဘူမ် တီ ဒေါ အိုပ် ခုန်ဒီခမ် အာကာလုဝ်ဒီလက် မိူင် ရုဝ်မာ).
29 ဂေ ဒီဘဲ ဇဝ် ယေဆူ, အီ ကွယ် ခဲင် မိူင် အန်ထီအုဝ့်, ဂေ ဒွန် အီ တဝ်း ဒီ စွယ် ဂေ ဘီနွင် အီ ကွယ် ခဲင် အိူင် ယူဒါ. ဒွန် အီ ဒွါ ခဲ့ ပွိုန် အန် ဒွါ.
30 ပါယ် တီ, ဂေ ဝီ ကာဇု ရွိုန် ဂေ, ဒွါ ဒီ အာဘာနာဘ ဂါယ် အာဆောလူ, တဲး ဂါယ် ဝီ ဒွါ ဒီ ဒါ တာင် အီ အိုပ် ဖိုင် ဇဝ် ယေဆူ.

ACT 12
1 ဒေါ အန် တီ န့ မိုဝ်း ခုန်ဒီခမ် အာဟေရူတ် တွိုန်. အန် ဟဲ့ မှေတ့် ဂေ ဒူအီ အီ လိုပ် ဖိုင် ဇဝ် ယေဆူ မင် အီ, တဲး ဂေ ကာဒုး ဒုက် တာင်.
2 န့ ဘော မိုဝ်း အာယာကူပ်, အီ မုး အီကတ် အာယောဟာန်. ခုန်ဒီခမ် အာဟေရူတ် ဟဲ့ စ်ု အီ ငဝ်း ယမ် အန်, တာ မာပွါ့ လာင်, ဒဲပ် ဂိန့် အန်.
3 အန် ဘော နပ်, ဂေ ဒူအီ ယူဒါ အိုင် ပီ ဘူင် အန် ဇိုဝ် တီ, အန် တဝ်း ဒီ ဝီ မှေတ့် ဘော အာပေတာရူ. အန် ဘူင် ပါယ် တီ ဒေါ ဘူင် ဂေ ဒူအီ အီဆာရေလ ဘ့လွယ် တူ ဟပ် ဆီနမ် ဘြး ခဲင် ခါမုန်.
4 အာဟေရူတ် တွိုန် ဝီ မှေတ့် အာပေတာရူ, ဝီ ခြွင့် အန် ခဲင် ကာပိုမ်. အန် ဘော စ်ု ဂေ ဒါ ဆိုက် ဂိုဝ် ဒီ ဒဝ် ဝီ, တဲး ဂေ လာယ် ကာပ့လုတ် ဘ်ု အာပေတာရူ အူ ဇေန့် ဖွုန် ဝီ. အန် တဝ်း ဒီ ဘူင် တဲး န့ ဘဲန် အာမူ တာင် ဝါယ် ဟွတ့် ဘူင် ဂေ ဘ့လွယ် တွိုန်, တဲး ဂေ ဒူအီ ကိူန် ပွိုန် ဒီ ယွတ် ဒေါ ဆုင်ဖျာတ် ဂေ အာမူ အန်.
5 ပါယ် တီ, အာပေတာရူ ကွယ် ခဲင် ကာပိုမ်. ဂေ ဒူအီ ခဲင် ဖိုင် ဇဝ် ယေဆူ, ဂေ ယီ ဆာခိုဝ် ဆေဆေ ဒါင် အန်, တဲး ဇဝ်ဖြာ စွယ် အန်.
6 အာတ့် ဇမ် ဆီငဲ ဒီ ဆုင်ဖျာတ် အာဟေရူတ် အာမူ အန်, အာပေတာရူ ဟဲ့ အိတ် ခဲင် မှိုဝ်. အန် အိတ် ကာတဲ ဒါ ဆိုက် အာ ဝီ. ဂေ ဟဲ့ ပက် ဒဲ အန် ဘော အာ ဘ့လာက်, တဲး ဒဲ အန် ကာဒိုက် ဒီ ဒဲ ဒါ ဆိုက် အာ ဝီ တွိုန်. ဒါ ဆိုက် ပေါ အူ ဝီ ကွယ် ဘ်ု ဒီ အာတ့် မာလုဝ်း.
7 ဒေါ အန် တီ န့ မိုဝ်း အာမူ အာမာတ် ဇဝ်ဖြာ တး ကာပ့လုး ဒီ အန် အူ ဇေန့်. ဒူင် ကွယ် အာပေတာရူ ကော ဘ့လာင်. အာမူ အာမာတ် ဇဝ်ဖြာ တီ ဟဲ့ တး ဒုး အာပေတာရူ, ဘျေတ့် အန်, တဲး အန် ယိတ့်. အန် တဝ်း ဒီ အာပေတာရူ, “တဲး မဲ ယိတ့် နင်ဂန်.” ဒေါ အန် တီ ဝန် ဟိန် ပီ ပက် ဂေ ဒီ ဒဲ အန်, ဝီ ကာဂဝ်း စုဝ်း ရာင် အန်.
8 ပန် တီ အာမူ အာမာတ် ဇဝ်ဖြာ ဝီ တဝ်း ဒီ အာပေတာရူ, “တဲး မဲ ရိတ် ဆဲ့ ဒီ ညွယ် မဲ, ဝီ စှိုပ် ခူဒိန့် မဲ.” အန် ဝီ ဘူင် ပီ စ်ု အာမူ အာမာတ် ဇဝ်ဖြာ အန် ဘူင်. အာမူ အာမာတ် ဇဝ်ဖြာ ပီ ဝီ တဝ်း, “တဲး မဲ စှိုပ် ဘော ဆီတုဝ် တာင် မဲ ဟာဝ် ဒူပ် အုဝ်.” ဟဲ့ ဟွတ့်, အန် ဝီ ဘူင် ပီ စ်ု အာမူ အာမာတ် တီ.
9 ပါယ် တီ, အာပေတာရူ ဝီ လေး ခဲင် ကာပိုမ် တွိုန်, ဝီ ဟာဝ် ဒူပ် အာမူ အာမာတ် ဇဝ်ဖြာ. အန် ယီ တူ ထာင် ပီ ဘူင် အာမူ အာမာတ် ဇဝ်ဖြာ တီ ဟဲ့ မုး အာခါခ်ု. အန် ထာင်, န့ မုး အာရူင် ပီ ဘျ ဇဝ်ဖြာ ဒီ အန်.
10 ဂါယ် ဟဲ့ ဟွတ့် ကာလုဝ်း ပွုန် ဒူအီ ဘ်ု ကာပိုမ် ဘော အာ ပ့လုဝ့်, ဂါယ် ဝီ တး ဇမ် မာလုဝ်း တာင်, အီ မုး မာလုဝ်း ဟိန်, အီ ဝီ လိုပ် ဟာဝ် ခဲင် မိူင်. ဘော မာလုဝ်း တီ ဝီ န့ဝိုဝ်း ရာင် အန်, တဲး ဂါယ် ပွိုန် ဒီ လေး. ဂါယ် ဟဲ့ ဟွတ့် ဟာဝ် ဒူပ် န့တေန့် ခဲင် မိူင်, အာမူ အာမာတ် ဇဝ်ဖြာ ဘော ဟြာယ် အူ ဇေန့်.
11 ဝါယ် အန် တီ အာပေတာရူ ဝီ နပ်, န့ ပါယ် မှဝ် ဒီ အန်. အန် ဝီ တဝ်း, “ဒေါ တီ နီ အုဝ် ဟဲ့ နပ် ဆီချာ, န့ မုး ဇဝ်ဖြာ. အန် ဟဲ့ တိုယ် အာမူ အာမာတ် အန်, တဲး အန် ချွတ် အုဝ်, ကွဲ့ တဲး အာဟေရူတ် ပွိုန် ဒီ ဘူင် ပီ ခြာမ် အန်, ကွဲ့ တဲး န့ ဘဲန် ပီ နှဝ့် န့ဒဝ့် ဂေ ဒူအီ ယူဒါ ဒွန် အီ.”
12 ဝါယ် ဟဲ့ ဟွတ့် လိုဝ်း ဒီ အာပေတာရူ လွင် အန် တီ, အန် ဝီ ဟာဝ် ဒီ ကာင် နာင် မာရီ အူ ဇေန့်. နာင် မာရီ တီ, အန် မုး မာ အာယောဟာန် အီ စိူဝ် ဘော အာမာကူ. ခဲင် ကာင် နာင် မာရီ တီ, ဂေ ဒူအီ ကိူန် ဟဲ့ တး ဆာခိုဝ် ဒီ ဇဝ်ဖြာ.
13 အာပေတာရူ ဟဲ့ တး ဇမ် ကာင် တီ, အန် ဝီ ဒွယ် မာလုဝ်း ကာင်. န့ မိုဝ်း ဂွန် အီဘိုန့် အူ ဝီ အီ မုး ဒဲစေန့် ခဲင် ကာင် တီ. အန် စိူဝ် ရုဝ်ဒေ. ဂွန် တီ ဘော တဝ်း ဒီ ဟာဝ် ဝိုဝ်း မာလုဝ်း.
14 အန် ဝီ ယိုဝ် ဂြုဝ်း အာပေတာရူ, အန် မိူဝ် ဟဲ့ နပ် န့ မုး အာပေတာရူ, နဝ်း အန် ဘော ဒါခိုယ် ကာဆဝ်, တဲး အန် ကော ပိဝ် ဒီ ဝိုဝ်း မာလုဝ်း. အန် ဝီ ဟာဝ် လိုပ် ခဲင် ကာင် အူ ဇေန့်, တဝ်း ဒီ ဂေ ဒူအီ ကိူန်, “အာပေတာရူ ဟဲ့ တး ကွယ် ဒီ အာတ့် မာလုဝ်း.”
15 ဂေ အီ ကွယ် ခဲင် ကာင် တွိုန် ယီ တဝ်း ဒီ အန်, “မဲ ဟဲ့ ရိုဝ်. အာဝ် မုး အန်.” အန် ယီ နဲ့ တဝ်း, “ဟဲ့ မုး, ဟဲ့ မုး.” ပန် တီ ဂေ တဝ်း, “အန် ဟဲ့ ယိုဝ် အာမူ အာမာတ် ဇဝ်ဖြာ အီ ဘ်ု အာပေတာရူ.”
16 အာပေတာရူ ယီ ဆီ နဲ့ ကွယ် ဒွယ် မာလုဝ်း. ဟဲ့ ဟွတ့်, ဂေ ဘော ဟာဝ် ဝိုဝ်း မာလုဝ်း. ဂေ ဝီ အာမ် ကာဆဝ် လွင် အန် တီ.
17 ပန် တီ အာပေတာရူ ဝီ စုဝ့် ဒဲ အန်, တဲး ဂေ ထူမ် ဂြုဝ်း အန်. ဟဲ့ ဟွတ့်, အန် ဝီ ခဲ တူတ့်, တဲး ဂေ နပ် ဆီချာ လွင် ပီ ပါယ် ဇဝ်ဖြာ ဒီ ဘူင်, တဲး အန် ပွိုန် ဒီ လေး ခဲင် ကာပိုမ် တွိုန်. အန် ဟဲ့ ဟွတ့် ကာလာင် တူတ့်, အန် ဝီ တဝ်း, “တဲး ဘေ ခဲ တူတ့် ဇိုဝ် တီ ဒီ အာယာကူပ် ဘော ဂေ ဘီနွင် အီ တူ ကွယ် ဒီ နီ, တဲး ဘော ဂေ နပ် လွင် အန် တီ.” အာပေတာရူ ဟဲ့ ဟွတ့် ကာလာင် ဂြုဝ်း တီ, အန် ဝီ လေး ခဲင် ကာင် ဂေ တီ, ဝီ ဟာဝ် ပေါ အူ ပ့လုဝ့်.
18 ပါ ခဲညှာ ဆိန့်ဝး, ဂေ ဒါ ဆိုက် ဝီ ဆီနန် ဆီနိူင် ကူပ် တူ နပ် ဂေ မှဝ် န့ ပါယ်, အာပေတာရူ ဆော နပ် ဒီ ဟြာယ်.
19 ခုန်ဒီခမ် အာဟေရူတ် တွိုန် ယီ တဲး ဂေ ဟြေတ့် ဆီချာ အာပေတာရူ. ဂေ ဟဲ့ ဟွတ့် ဟြေတ့်, ယီ တူ ယိုဝ် အန်. ပန် တီ အန် ဝီ ဒီမွှတ် ဆီချာ ဂေ ဒါ ဆိုက် အီ ဘ်ု ကာပိုမ် တွိုန်, ဟဲ့ ဟွတ့် အန် ဝီ ဒွါ အာမိင် တဲး ဂေ ငဝ်း ယမ် ဒါ ဆိုက် ဒွန် အီ, အီ ဟဲ့ ဘ်ု အာပေတာရူ.
ဝါယ် အန် တီ ခုန်ဒီခမ် အာဟေရူတ် တွိုန် ဝီ လေး ခဲင် အိူင် ယူဒါ, ဝီ ဟာဝ် ကွယ် ခဲင် မိူင် ကေဆာရေ. 20 အန် ယီ ရူ ကာဆဝ် ဒီ ဒူအီ ခဲင် မိူင် ထူရုဝ် ဂါယ် မိူင် ဆီဒူန်. ဂေ ဒူအီ ခဲင် မိူင် အာ မိူင် တီ, ဂေ ယီ လုဝ် စိုဝ်း ပီ ဒီ ဟူမ် ဂေ ခဲင် မိူင် ပီ အိုပ် အာဟေရူတ် တွိုန်. ခုဝ် အန် တီ ဘော အာ မိူင် တီ ဟဲ့ လာယ် ဖြူမ်, တဲး ဂေ တိုယ် ဒူအီ မင် အီ ဟာဝ် ဇမ် ဒီ အာတ့် ခုန်ဒီခမ် အာဟေရူတ်, တဲး အန် ကာပ့လုတ် နဝ်း, တဲး အန် ဝီ ကာလဝ့် ဒီ ဂေ. အာတ့် ဟာဝ် ဂေ ဒူင် ကွယ် ခုန်ဒီခမ် အာဟေရူတ်, ဂေ ဟဲ့ ဟွတ့် ကာလာင် ဂြုဝ်း ဒီ အာဘ့လာထူ, အီ အိုပ် ကြုဝ်ကြာမ် ခုန်ဒီခမ် အာဟေရူတ်, တဲး ဘော အန် ဝီ ဘဲန် ဂိုက် ဂေ.
21 ဆီငဲ ဒီ တး ဇမ် ဂေ ဒီ အာတ့် ခုန်ဒီခမ် အာဟေရူတ် တီ, အန် ဟဲ့ စှိုပ် ခြိုင် ခုန်ဒီခမ် အန် ဘော ကွယ် ဒဲင် မာလာင် အန်. အန် မိူဝ် ကာလာင် ဂြုဝ်း တဲး ဒူအီ ဒွန် အီ ထူမ်.
22 ဂေ ဒူအီ ကိူန် အီ ယိုဝ် ဂြုဝ်း အန် တီ, ဂေ ဝီ ကာဖြူမ် ဒီ ဒတ် ဒွန် အီ တဝ်း, “ဂြုဝ်း အန် မုး ဂြုဝ်း ဇဝ်ဖြာ, အာဝ် မုး ဂြုဝ်း ဒူအီ.” အာဟေရူတ် မိူဝ် အိုင် ဂေ အိူပ် အန်. အန် တူ တဝ်း, ဂေ လုဝ် အိူပ် မီ ဇဝ်ဖြာ.
23 ခုဝ် အန် တီ ဇဝ်ဖြာ မိူဝ် တိုယ် အာမူ အာမာတ် အန် အူ ကာဒင်, တဲး အန် ဒမ် မှာပ် ဒီ အာဟေရူတ် အူ ဇေန့်. ဟဲ့ ဟွတ့်, မင်ပြတ့် ဘော ဟူမ် ယင် အန်, တဲး အန် ကော ယမ်.
24 ဒေါ အန် တီ ဂေ ဒူအီ ကိူန် မိူဝ် ထူမ် ဂြုဝ်း ဇဝ်ဖြာ, ဘော မိုဝ်း ဒူအီ ကိူန် အီ ညှိုမ် ဇဝ် ယေဆူ.
25 အီ မုး အာဘာနာဘ ဂါယ် အာဆောလူ တွိုန်, ဂါယ် ဟဲ့ ဟွတ့် တိုယ် ရွိုန် ဒွါ ဒီ ဂေ ဒူအီ ညှိုမ် ဇဝ် ယေဆူ ခဲင် မိူင် ယေရူဆာလဲမ်, ဂါယ် မိူဝ် ဝီ ဝိဝ် မိူင် အန်ထီအုဝ့်. ဂါယ် ဟဲ့ ဒဲ့ ဘော အာယောဟာန်, အီ စိူဝ် ဘော အာမာကူ, တဲး ဘော အန် ဟာဝ် ရိုမ် ဒူပ် ဂါယ်.

ACT 13
1 ကာတဲ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် အန်ထီအုဝ့်, န့ မိုဝ်း ဒူအီ အီ ဘျာန် ဂြုဝ်း ဇဝ်ဖြာ ဘော ဂေ ဒါ ဆာရာ အီ မာနုဝ် ဒါရာ ဇဝ်ဖြာ မင် အီ, ဂေ စိူဝ် အာဘာနာဘ, အာဆီမေအူန် အီ စိူဝ် ဘော အာနီကေ, အာလူဆီ အီ တး မိူင် ကူရေန့်, ဘော အာမာနေန် အီ ဟဲ့ ဘဲန် ဂိုက် ခုန်ဒီခမ် အာဟေရူတ် ဆိန့် ဒီတဲတ် အန်, ဘော အာဆောလူ တွိုန်.
2 အူ ဆီငဲ, ဂေ ကွယ် ရိုမ်, ကြိုပ် ဆာခိုဝ် ဇဝ်ဖြာ. ဂေ ဘော ယိူန် ပီ ဒီ ဟူမ် ဂေ. ဒေါ အန် တီ နဝ်း ဖွိုမ် ဇဝ်ဖြာ ကာလာင် ဂြုဝ်း ဒီ ဂေ တဝ်း, “အုဝ် ဟဲ့ ဒွိုမ် ရဝ်း ဒူအီ အာ ဝီ ခဲင် ဖိုင် ဘေ. ဒေါ တီ နီ, တဲး အာဆောလူ ဂါယ် အာဘာနာဘ ဝီ ကာယဝ်း ဘေ, တဲး ဂါယ် ပွိုန် ဒီ ဘူင် ဂါန် ပီ ဒွိုမ် စ်ု အုဝ် ဂါယ် ဘူင်.”
3 ပန် တီ ဂေ ဝီ ဆာခိုဝ် ပေါ အူ ဇေန့် ဘော ဝီ ယိူန် ပီ ဒီ ဟူမ်. ဟဲ့ ဟွတ့်, ဂေ ဝီ ဒါင် ဒဲ ဂေ ဒဲင် ဂိန့် ဂါယ်, ခ့ဝါင် ဂါယ် ဟာဝ်.
4 ပါယ် တီ, နဝ်း ဖွိုမ် ဇဝ်ဖြာ ဟဲ့ ဟွတ့် တိုယ် ဂါယ် ဟာဝ်, ဂါယ် မိူဝ် ဟာဝ် ဇမ် မိူင် ဆာလူခီ. ဘော အာမာကူ အီ စိူဝ် ဘော အာယောဟာန် ဟဲ့ ဒူပ် ဂါယ် ဘော စွယ် ဂါယ်. ဂေ အူယ် ဝီ ပဝ့် ရိုဝ် ဆင်ဖုဝ်, ဟာဝ် ဇမ် အူ ပ့လုဝ့် အီ မုး ဂုန် အိုမ် အီ စိူဝ် ခူဖြုဝ်.
5 ဂေ ဟဲ့ ဇမ် မိူင် ဆာလာမီ, အီ ကွယ် ဒဲင် ဂုန် အိုမ် တီ, ဂေ ဝီ ဟာဝ် ဟုဝ် ဒါရာ ဇဝ်ဖြာ ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ.
6 ဂေ ဘော ဟာဝ် ဇမ် ဒွန် နာ ဒွန် ပ့လုဝ့် ဒဲင် ဂုန် အိုမ် တွိုန်, တဲး ကော ဇမ် မိူင် ဖာဖူ. ခဲင် မိူင် တီ, ဂေ ကာတုန့် ဒူအီ ယူဒါ အူ ဝီ, အီ မုး ဒါ ဆာရာ အီ နပ် ဒီ ဘူင် မျလှဲ့. အန် ကာလုဝ် တဝ်း, အန် မုး ဒူအီ အီ ဘျာန် ဂြုဝ်း ဇဝ်ဖြာ. ဒူအီ တီ, အန် စိူဝ် အာဘာယေဆူ.
7 အန် ကွယ် ရိုမ် ဒူပ် ဒါ ကာညာ အီ အိုပ် မိူင်. ဒါ ကာညာ တီ, အန် စိူဝ် အာဆေရာခီ ပေါလူ. အန် မိုဝ်း အာငျာန်. အန် ဘော ဒဲ့ အာဆောလူ ဂါယ် အာဘာနာဘ, တဲး ဂါယ် တး ဒူင် ကွယ် အန်, ကာလာင် ဂြုဝ်း ဇဝ်ဖြာ ဒီ အန်.
8 န့ ယီ မုး ဒါ ဆာရာ အီ နပ် ဒီ ဘူင် မျလှဲ့ တွိုန်. အန် စိူဝ် ဘော အာအေလီမာတ်. အန် ယီ တူ အိုင် ဂါယ်. အန် ထေဝ် ဒီ ခြဲ ဒါ ကာညာ တွိုန်, ကွဲ့ တဲး အန် ညှိုမ် ဇဝ် ယေဆူ.
9 အာဆောလူ တွိုန်, အန် စိူဝ် ဘော အာပေါလူ, အန် ယီ ငွိုပ် ခဲမ် အာအေလီမာတ်. နဝ်း ဖွိုမ် ဇဝ်ဖြာ မိူဝ် ဟဲ့ နုဝ့် ခဲင် နဝ်း အန်. အန် ဝီ တဝ်း,
10 “မဲ မုး ဂွန် ကာနမ် ဟာယ်, အီ စိူဝ် ဆာတာန်. ခဲ့ ဘော မိုဝ်း နာ ဘွတ်, မဲ တူ အိုင်. မဲ ဘော မုး ဒူအီ အီ နပ် ဒီ ကာလုဝ် ဆေဆေ. မှဝ် န့ ပါယ် ပီ ထေဝ် မဲ ဒီ ဘူင်, တဲး န့တေန့် ဆိူဝ်, န့တေန့် ဘွတ် ဝီ ဘဲန် န့တေန့် တူ ဘွတ်.
11 ဒေါ တီ နီ, တဲး မဲ ယွတ်, ဇဝ်ဖြာ ဒီ ဘူင် တဲး ငါယ် မဲ အပ်, ကွဲ့ တဲး မဲ ပွိုန် ဒီ ယိုဝ် မာဆေ. န့ ဒီ လှေန့်, မဲ တူ ဒီ ပွိုန် ယိုဝ် ဘ့လာင် ဆီငဲ.” အာပေါလူ ဟဲ့ ဟွတ့် ကာလာင် ဂြုဝ်း တီ, ငါယ် အန် မိူဝ် အပ် အူ ဇေန့်. အန် ဘော ဝိန် ဒီ ဘုန်, ဟြေတ့် ဒူအီ အီ ဒီ ပါ ဒဲ အန်, တိုယ် အန် ဟာဝ်.
12 ဒါ ကာညာ တွိုန် ဟဲ့ ဟွတ့် ယိုဝ် ဇိုဝ် တီ, အန် မိူဝ် အာမ် ကာဆဝ် ဒီ ဒါရာ ဇဝ်ဖြာ တီ, န့ တဲး အန် ကော ညှိုမ် ဇဝ်ဖြာ.
13 ဝါယ် အန် တီ ဒါ ဆာရာ အာပေါလူ ဘော ဒူအီ အီ ဒူပ် အန်, ဂေ ဝီ ပဝ့် ရိုဝ် ဆင်ဖုဝ်, ဇမ် မိူင် ဖေရေဂေ, အီ ကွယ် ခဲင် အိူင် အီ စိူဝ် ဖမ်ဖူလီ. ဒေါ ကွယ် ဂေ ဒူင် တီ, အာမာကူ တွိုန် အီ စိူဝ် ဘော အာယောဟာန်, အန် အာဝ် ဟူ ဒူပ် အာဘာနာဘ ဂါယ် အာပေါလူ. အန် ဝီ ဝိဝ် မိူင် ယေရူဆာလဲမ်.
14 အာဘာနာဘ ဂါယ် အာပေါလူ ဝီ လေး ခဲင် မိူင် ဖေရေဂေ တွိုန်, ဟာဝ် မိူင် အန်ထီအုဝ့် အီ ကွယ် ခဲင် အိူင် ဖီဆီဒီ. ဒေါ ဇမ် ဆီငဲ ဒီလှဝ်, ဂါယ် ဝီ ဟာဝ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ထူမ် ပီ ကာလာင် ဂေ.
15 ဂေ ဟဲ့ ဟွတ့် တိး ထမ် ဒါရာ ဘော ထမ် ပီ ဒဲမ် အုန် ဒူအီ အီ ဘျာန် ဂြုဝ်း ဇဝ်ဖြာ, ဂေ ဒါ အီ အိုပ် ခဲင် ဇူင် တီ, ဂေ ဝီ တဝ်း ဒီ အာပေါလူ ဂါယ်, “အိုယ် ဘာယ် ဘီနွင်, ဆေ ဘာယ် မိုဝ်း ဂြုဝ်း ပီ ဒီ မာနုဝ် အီ, တဲး ဘာယ် မာနုဝ် ဘော ယေ.”
16 ပန် တီ အာပေါလူ ဘော ယိတ့်, စုဝ့် ဒဲ အန် တဝ်း, “အိုယ် ဘေ ဒူအီ အီဆာရေလ ဘော ဘေ ဒူအီ အာမျုဝ် ဟဝ်, ဘေ မုး ဒူအီ အီ ညှိုမ် ဇဝ်ဖြာ အာခါခ်ု. တဲး ဘေ ထူမ် ဂြုဝ်း အုဝ်.
17 ဇဝ်ဖြာ ပီ ကြိုပ် အေ ဒူအီ အာမျုဝ် အီဆာရေလ, အန် ဟဲ့ ဒွိုမ် ရဝ်း ဂုန့် ဒင် အေ ခါ အာတ့်. ဒေါ ကွယ် ဂေ ခဲင် မိူင် အဲဂိုပ် တွိုန်, အန် ဟဲ့ ရဝ်း ဂေ, ဟဲ့ တဲး ဂေ ဝီ ဘဲန် ဒူအီ ကိူန်, ဒူအီ အာမျုဝ် တာင်. ဟဲ့ ဟွတ့်, အန် ဝီ ဘျ ခဲ့ တာင် ပွုန် အန်, ဒေါ လေး ဂေ ခဲင် မိူင် အဲဂိုပ်.
18 အာဒါ ဖွုန် ဂိုဝ် ဆီနမ် ဇဝ်ဖြာ ဟဲ့ ယွတ် လိုမ်လာ ဂေ ဒေါ ဟာဝ် ဂေ ခဲင် ပြဲ ကာဟဝ်း.
19 ဒေါ အန် တီ ခဲင် မိူင် ကာနန့် နီ, ဟဲ့ မိုဝ်း ဒူအီ ဘူ မျုဝ်. ဇဝ်ဖြာ ဟဲ့ တဲး ဂေ စှိုမ် တူတ့်. ဟဲ့ ဟွတ့် ပါယ် တီ, အန် ဝီ ဒိုဝ်း မာန် မိူင် ဒူအီ ဂေ တီ, တဲး န့ ဝီ ဘဲန် မာန် မိူင် အာမျုဝ် အေ. ပဲ့ ဟဲ့ ဘူင် ဇဝ်ဖြာ ဇိုဝ် တီ ဒွန် မျုဝ်, န့ မုး ကာန်ု ဖွုန် မာယဝ်း ဒီ ဖန် ဂိုဝ် ဆီနမ်.
20 ပန် တီ ဇဝ်ဖြာ ဒွါ ဂေ မိုဝ်း ဒါ ဆာရာ အီ ဆုင်ဖျာတ် အာမူ ဂေ, တဲး န့ ကော ဇမ် ဘာန် ဒေါ ကွယ် ဒူအီ အီ ဘျာန် ဂြုဝ်း ဇဝ်ဖြာ, အီ စိူဝ် အာဆာမူအေန်.
21 ဒေါ အန် တီ ဂေ ဒူအီ အီဆာရေလ ဆီ ပွိုန် ခုန်ဒီခမ်. ဂေ မှာန့်, တဲး ဇဝ်ဖြာ ဒွါ ဒီ ဂေ. ဟဲ့ ဟွတ့်, ဇဝ်ဖြာ ဝီ ဒွါ ဂေ မိုဝ်း ခုန်ဒီခမ် အီ စိူဝ် အာဆောလူ. ဂုန့် အန် စိူဝ် အာကီဆာ, အီ မုး ခြိုဝ် အာဘေန်ယာမ်. အာဒါ ဖွုန် ဂိုဝ် ဆီနမ် ခုန်ဒီခမ် အာဆောလူ ဟဲ့ အိုပ် မိူင် ဂေ.
22 ဟဲ့ ဟွတ့်, ဇဝ်ဖြာ ဝီ ဘ့လွာ့ ဝဲန် အန်, ကွဲ့ ဟူ တဲး အန် အိုပ် မိူင်, ဝီ တဲး အာဒါဝိတ် ဘဲန် ခုန်ဒီခမ် အီ အိုပ် ဂေ. ဇဝ်ဖြာ ဟဲ့ ကာလာင် လွင် အာဒါဝိတ် တဝ်း, ‘အုဝ် ဟဲ့ ယိုဝ် အာဒါဝိတ် အီ မုး ဂွန် အာယေဆေ. အန် မုး ဒူအီ ပီ အိုင် အုဝ်. အန် ဒီ ဘူင် တူတ့် ဒွန် မျုဝ်, တဲး န့ လဝ့် နဝ်း အုဝ်.’
23 န့ ယီ မုး လှုက်လှာန် အာဒါဝိတ် တွိုန် အူ ဝီ. ဇဝ်ဖြာ ဟဲ့ တဝ်း ဒီ တဲး အန် ဘဲန် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် စိူဝ် အာယေဆူ.
24 အာတ့် တး အာယေဆူ ဒဲင် ကာဒါယ်, န့ ယဲ့ ဟဲ့ မိုဝ်း ဒါ ဆာရာ အာယောဟာန်. အန် ဟဲ့ ဟုဝ် ဒါရာ ဇဝ်ဖြာ ဒီ ဂေ ဒူအီ အီဆာရေလ ဘော မိူင်, တဲး ဂေ လှုဝ်း မှာပ် ဂေ, ဝဲန် နာ တူ မွှိုမ်, တဲး အန် စိုပ် ဂေ ခဲင် အိုမ်.
25 အာတ့် တူတ့် အာဆာက် ဒါ ဆာရာ အာယောဟာန် တီ, အန် ဟဲ့ တဝ်း, ‘ဘေ ထာင် အုဝ် မုး အာဆေ.း အုဝ် တူ မုး ဒူအီ ပီ ရဝ်း ပီ တိုယ် ဇဝ်ဖြာ. တဲး ဘေ ဆာဒိက်. ဒူအီ ပီ ရဝ်း ပီ တိုယ် ဇဝ်ဖြာ, အန် ဒီ တး ဒီ ပန် အုဝ်. ဝန် ခူဒိန့် အန် မိူဝ်, အုဝ် ညှမ် ကာအာပ် ဂဝ်း.’
26 အိုယ် ဘေ ဘီနွင်, ဘေ လှုက်လှာန် ဒါ အာဘြာဟမ်, ဘော ဘေ ဒူအီ အာမျုဝ် ဟဝ်, အီ ညှိုမ် ဇဝ်ဖြာ အာခါခ်ု, ဇဝ်ဖြာ ဟဲ့ တဲး အေ ဒွန် အီ ထူမ် လွင် ဒူအီ ပီ ရဝ်း ပီ တိုယ် ဇဝ်ဖြာ, အီ ချွတ် ဒူအီ.
27 ဂေ ဒူအီ အီ ကွယ် မိူင် ယေရူဆာလဲမ် ဘော ဂေ ဒါ ကာညာ အီ အိုပ် ဂေ, ဂေ ဘောကာဂ့လျီတ် တူ နပ်, အာယေဆူ တွိုန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဂေ မိူဝ် တူ နပ် ပီ ဒဲမ် အုန် ဂေ ဒူအီ အီ ဘျာန် ဂြုဝ်း ဇဝ်ဖြာ, ပီ တိး ဂေ တဲး အီ ထူမ် ဒွန် ဇေန့် ဒွန် ဇေန့် ဒေါ ဇမ် ဆီငဲ ဒီလှဝ်. ဒေါ ဒမ် ဂေ မှာပ် ဒီ အာယေဆူ, ဂေ ယီ ဘူင် ပီ ဒွိုမ် ကာလာင် ဂေ ဒူအီ အီ ဘျာန် ဂြုဝ်း ဇဝ်ဖြာ.
28 ဂေ တူ ယိုဝ် မှာပ် ပီ ကာအာပ် အန် ယမ်. ဂေ ယီ မှာန့် ဒီ အာဖီလာတ်, တဲး အန် ခ့ဝါင် ဂေ ငဝ်း ဝဲန် အန်.
29 ပါယ် တီ, ဂေ ဟဲ့ ဟွတ့် ဘူင် တူတ့် ဒွန် မျုဝ် ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ လွင် အန်. ဂေ ဝီ ဒိုဝ်း ဒုဝ် ဘူင့် အန်, ဒိုဝ်း လူင် ဒဲင် ရွင့် ကာဝဲ့, ဝီ ဘ့လေး အုန် အန် ခဲင် ကာဒဝ် ဘာရေဝ်.
30 ဇဝ်ဖြာ ယီ တဲး အန် ဝီ ယိတ့် ဝီ အိမ်, တဲး အန် ဝီ လေး ခဲင် ကာဒဝ် ဘာရေဝ်.
31 ဟဲ့ ဟွတ့်, ဘဲန် ဆီငဲ ဘဲန် ဆီငဲ, အာယေဆူ ဝီ ကာပ့လုး ဒီ ဒူအီ အီ ဒွိုမ် ဟာဝ် ရိုမ် ဒူပ် အန်, ဒေါ လေး အန် ခဲင် အိူင် ဂါလီလေ, ဝီ ဟာဝ် မိူင် ယေရူဆာလဲမ်. ဂေ ဒူအီ အီ ယိုဝ် အန် ဝါယ် ဟဲ့ ဝီ ယိတ့် ဝီ အိမ် အန်, ဂေ ဟဲ့ ဝီ ဘဲန် ဆက်ဆေ, ဘော နပ် ဒီ ကာလာင် လွင် အန်, တဲး ဂေ ဒူအီ အာမျုဝ် အေ ကော နပ်.
32 ဘော ယာယ် ဝီ ကာလာင်, တဲး ဘော ဘေ ဝီ နပ် လွင် အန် တီ. ကာဒိက် ဆတ်ဇာ ပီ ဒွိုမ် ဒွါ ဇဝ်ဖြာ ဒီ ဂုန့် ဒင် အေ, အန် ဟဲ့ ဟွတ့် ဘူင်,
33 တဲး န့ ဘဲန် အာဂျိုဝ် ဒီ အေ, အီ မုး လှုက်လှာန် ဂေ. ဇဝ်ဖြာ ဟဲ့ တဲး ဇဝ် ယေဆူ ဝီ ယိတ့် ဝီ အိမ်, တဲး န့ ပီ ပီ ဒွိုမ် ဒဲမ် ခဲင် ဘပ် ပီ မှုဝ် ထမ်. ခဲင် ခါန် ဟာအာ ဟဲ့ တဝ်း, ‘မဲ မုး ဂွန် အုဝ်. အာတိုဝ် နီ အုဝ် ဟဲ့ ဘဲန် ဂုန့် မဲ.’
34 ပေါ အူ ပ့လုဝ့် ဇဝ်ဖြာ ဟဲ့ ကာလာင် ဒီ အာတ့် လွင် ဇဝ် ယေဆူ ဒီ ဝီ ယိတ့် ဝီ အိမ် ဝါယ် ယမ် အန်. န့ တဝ်း, ‘မွင့်ကာရာ ဘွတ်, ဂေ မွင့်ကာရာ အီ မှာန် အာခါခ်ု, ပီ ဒွိုမ် ဒွါ အုဝ် ဒီ ခုန်ဒီခမ် အာဒါဝိတ်, အုဝ် ဒီ ဝီ ဒွါ ဘော ဒီ ဘေ.’
35 ဟဲ့ ဒဲမ် အုန် ခဲင် ဘပ် ဇဝ်ဖြာ ပေါ အူ ခါန် တဝ်း, ‘မဲ ဇဝ်ဖြာ, မဲ တူ တဲး ဒူအီ ဘွတ် မဲ ဝီ အုး အမ်, တူ တဲး ယင် အန် လာတ့်.’
36 အီ မုး ခုန်ဒီခမ် အာဒါဝိတ်, အန် ဟဲ့ ဟွတ့် ဘူင် ပီ အိုင် ဇဝ်ဖြာ, အန် ဘော ယမ်. ဂေ ဝီ ဒိပ် ဒုဝ် ဘူင့် အန် ပီ ဂုန့် ဒါ အန်. ဟဲ့ ဟွတ့်, ဒုဝ် အန် ဝီ လာတ့်.
37 န့ ယီ မုး ဒူအီ ပီ တဲး ဇဝ်ဖြာ ဝီ ယိတ့် ဝီ အိမ် ဝါယ် ယမ် အန်, ဒူအီ တီ တူ ယိုဝ် ဒုဝ် ဘူင့် အန် လာတ့်.
38 ခုဝ် အန် တီ အုဝ် တဝ်း ဒီ ဘေ ဘီနွင် အုဝ်, တဲး ဘော ဘေ နပ်, ဇဝ် ယေဆူ ပဲ ဒီ ဂဝ်း ဝဲန် မှာပ် ဘေ.
39 အာဆေ ညှိုမ် ဇဝ် ယေဆူ, ဇဝ်ဖြာ ဒီ တဝ်း, အန် ဟဲ့ ပွိုန် နဝ်း မှာန်. ဒါရာ ပီ ဒွိုမ် ဒွါ ဒါ ဆာရာ အာမုဝ်ဆဲ တွိုန်, န့ တူ ပဲ ဒီ တဲး ဒူအီ မိုဝ်း နဝ်း မှာန် ဇိုဝ် တီ.
40 ခုဝ် အန် တီ ဘေ လုဝ် ဆာဒိက်, ကွဲ့ တဲး န့ ဘဲန် ဒီ ဘေ ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ အူ ဝီ. ဒါ ဆာရာ တီ ဟဲ့ ဒွိုမ် တဝ်း,
41 ‘အိုယ် ဘေ ဒူအီ အီ ကာညး နာ ဘွတ်, တဲး ဘေ အာမ် ပီ ဘူင် ဇဝ်ဖြာ, တဲး ဘေ ယီ စှိုမ်. ဒေါ မုး စုဝ် ဘေ, အုဝ် ဒီ ဘူင် နာ ဘွတ်. ဘေ ယီ တူ ညှိုမ် ပီ ဘူင် အုဝ် ဇိုဝ် တီ. န့ ပီ ဘော မိုဝ်း ဒူအီ အီ ဘျ တဲး ဘေ ယွတ် မိူဝ်, ဘေ တူ ညှိုမ် ဒေါ မှဝ်.’” ပါယ် တီ အာပေါလူ မာနုဝ် ခဲင် ဇူင် တွိုန်.
42 ဒေါ ဝီ တဝ်း အာပေါလူ ဂါယ် အာဘာနာဘ ဒီ လေး ခဲင် ဇူင် တွိုန်, ဂေ ဒူအီ ဝီ မှာန့်, တဲး ဂါယ် ဝီ တး ပေါ အူ ဇေန့်. ဟီ ဇမ် ဆီငဲ ဒီလှဝ် ပေါ အူ ဇေန့်, တဲး ဂါယ် ဝီ မာနုဝ် လွင် အန် တီ.
43 ဂေ ဟဲ့ ဟွတ့် ကြိုပ် ဇဝ်ဖြာ, ဂေ မိူဝ် ဝီ လေး ခဲင် ဇူင် တီ. န့ မိုဝ်း ဂေ ဒူအီ ယူဒါ ဘော ဂေ ဒူအီ အာမျုဝ် ဟဝ် အီ ဟဲ့ လိုပ် ဒူအီ ယူဒါ, ဂေ ကိူန် ဟာဝ် ဒူပ် အာပေါလူ ဂါယ် အာဘာနာဘ. ဂါယ် ဝီ ကာလာင် ဂြုဝ်း ဒီ ဒူအီ ဂေ တီ, ကာဆုး ဂေ, တဲး ဂေ ညှိုမ် ဘိုင် ဇဝ်ဖြာ အီ မိုဝ်း နဝ်း ကာဝေ ဂေ.
44 ဟဲ့ ဝီ ဇမ် ဆီငဲ ဒီလှဝ် ပေါ အူ ဇေန့်, ဂေ ဒူအီ ဘော မိူင် ဝီ တး ကာဇု, တဲး ဂေ ဝီ ထူမ် ဂြုဝ်း ဇဝ်ဖြာ.
45 ဂေ ဒူအီ ယူဒါ, ဂေ ယီ ယွတ်, န့ မိုဝ်း ဒူအီ ကိူန် ကာဆဝ်, န့ ဘော ဘဲန် နဝ်း လှယ် ဒီ ဂေ. ခုဝ်, ဂေ တဝ်း, ဒါရာ ပီ ကာလာင် အာပေါလူ ဂါယ် အာဘာနာဘ, အာဝ် မှာန်, အာဝ် မွှိုမ်. ဂေ ဘော ကာလာင် ဂြုဝ်း ကာခဲန့် ဒီ ဇဝ်ဖြာ.
46 ဂါယ် ယီ ကာလာင် ဂြုဝ်း ဆိူဝ် ဒီ ဒူအီ ယူဒါ ဂေ တီ တဝ်း, “ယာယ် လုဝ် ကာလာင် ဂြုဝ်း ဇဝ်ဖြာ, တဲး ဘေ နပ် ဒီ ထူမ် အာတ့် ထူမ် အီ ဟဝ်. ဘေ ယီ ဟဲ့ ဝဲန် ဒါရာ ဇဝ်ဖြာ တီ. န့ ပီ ဘေ ထာင် ဘေ တူ ကာအာပ် ကွယ် ရိုမ် ဒူပ် ဇဝ်ဖြာ ဆေဆေ. ခုဝ်, ဘော ယာယ် ဒီ ဘ့လေး ဝဲန် ဘေ, ဝီ ဟာဝ် ကာလာင် တဲး ဂေ ဒူအီ အာမျုဝ် ဟဝ် ပွိုန် ဒီ ထူမ် လွင် အန် တီ.
47 ဇဝ်ဖြာ ဟဲ့ ဒွိုမ် စ်ု ယာယ် ဘူင် ပါယ် တီ. အန် ဟဲ့ ဒွိုမ် တဝ်း, ‘အုဝ် ဟဲ့ ဘူင် တဲး မဲ ပီ ဘ့လာင် အီ တး ဇမ် ဒူင် ကွယ် ဒူအီ ဒွန် မျုဝ်, တဲး မဲ ဟာဝ် ဇမ် ဒွန် နာ ဒွန် ပ့လုဝ့်, တဲး အီ နပ် လွင် ဇဝ်ဖြာ ချွတ် ဒူအီ.’”
48 ဒေါ ထူမ် ဂေ ဒူအီ အာမျုဝ် ဟဝ် ဂြုဝ်း တီ, န့ ဝီ ဘဲန် နဝ်း ဒါခိုယ် ဒီ ဂေ. ဂေ ဘော ရုဝ်ဆေ ဒါရာ ဇဝ်ဖြာ. ခဲ့ မိုဝ်း ဒူအီ ပီ ရဝ်း ဇဝ်ဖြာ, တဲး ဂေ ပွိုန် အာဆာက် ကာမာယ် အီ ကွယ် ဆေဆေ, ဂေ ဒွန် အီ ဘော ညှိုမ် ဇဝ်ဖြာ.
49 ပန် တီ ဂေ ဒူအီ ခဲင် မိူင် ဘော မိူင် ကော နပ် လွင် ဂြုဝ်း ဇဝ်ဖြာ.
50 ခဲင် မိူင် အန်ထီအုဝ့် တီ, န့ ယီ မိုဝ်း အီဘိုန့် မင် အီ, ဂေ မိုဝ်း အာယာ ဒီ ဆုင်ဖျာတ် လွင် မာန် မိူင်. ဂေ ဘော ကြိုပ် ဇဝ်ဖြာ အာခါခ်ု. ဂေ ဒူအီ ယူဒါ, ဂေ တး ကာလာင် ဂြုဝ်း, တဲး ဘော ဂေ အီဘိုန့် တီ ဘော ဂေ ဒါ တာင် အီ အိုပ် မိူင် ဘဲန် နဝ်း တူ အိုင် အာပေါလူ ဂါယ် အာဘာနာဘ, တဲး ဂေ လာယ် ဖြူမ် ဒီ ဘူင် နာ တူ မွှိုမ် ဒီ ဂါယ်. ဟဲ့ ဟွတ့်, တဲး ဂေ ဝီ ဆုတ့် ဂါယ် လေး ခဲင် မိူင် ဂေ.
51 ပန် တီ ဂါယ် ဒီယိုဝ်း ကာပုး ဒီ ပ့လဝ် ဂါယ်, တဲး ဂေ ဒူအီ ယူဒါ နပ်, ဂါယ် တူ မိုဝ်း မှာပ် မာဆေ. ဟဲ့ ဟွတ့်, ဂါယ် ဝီ ဟာဝ် ဇမ် မိူင် အီခုဝ်နီ.
52 ဂေ ဒီဘဲ ဇဝ် ယေဆူ အီ ကွယ် ဒီ ပန် ခဲင် မိူင် အန်ထီအုဝ့် တီ, ဂေ ယီ မိုဝ်း နဝ်း ဒါခိုယ် ကာဆဝ်. နဝ်း ဖွိုမ် ဇဝ်ဖြာ မိူဝ် ဟဲ့ နုဝ့် ခဲင် နဝ်း ဂေ.

ACT 14
1 ဒေါ အန် တီ ခဲင် မိူင် အီခုဝ်နီ, အာပေါလူ ဂါယ် အာဘာနာဘ, ဝီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဂါယ် ဝီ မာနုဝ် ဆီချာ, တဲး ဂေ ဒူအီ ကိူန် ကော ညှိုမ် ဇဝ် ယေဆူ. ဘော ဒူအီ ယူဒါ ဘော ဒူအီ ဂြိက်, ဂေ ကိူန် ကော ညှိုမ်.
2 ဂေ ဒူအီ ယူဒါ အီ တူ ဆီ ညှိုမ် ဇဝ် ယေဆူ, ဂေ ဝီ ကာလာင် ဂြုဝ်း တူ မွှိုမ် ဒီ ဒူအီ အာမျုဝ် ဟဝ်, တဲး ဂေ ရူ ဒီ ဘီနွင် အီ ညှိုမ် ဇဝ် ယေဆူ.
3 အာပေါလူ ဂါယ် အာဘာနာဘ ယီ ဝီ ကွယ် လှေန့် ခဲင် မိူင် တီ, တူ ယုဝ် ဒီ ကာလာင် လွင် ဇဝ်ဖြာ ချွတ် ဒူအီ. ဇဝ်ဖြာ မိူဝ် ဘျ ပွုန် အန်, တဲး ဂါယ် ဘော ဘူင် နာ မွှိုမ် အာမ် ကာဆဝ်. ပါယ် တီ ဇဝ်ဖြာ မိူဝ် တဲး ဒွန် အီ နပ်, ဂြုဝ်း ပီ ကာလာင် ဂါယ် လွင် ဇဝ်ဖြာ ကာဝေ ဒူအီ, န့ ဟဲ့ မှာန်, ဟဲ့ မုး.
4 ဂေ ဒူအီ ခဲင် မိူင် တီ, ဂေ ယီ တူ လာယ် ဖြူမ်. မင် အီ ဂေ အိုင် ဒူအီ ပီ ရဝ်း ပီ တိုယ် ဇဝ် ယေဆူ. မင် အီ ဂေ ဒူပ် နဝ်း ဂေ ဒူအီ ယူဒါ.
5 ဘော ဂေ ဒူအီ ယူဒါ, ဘော ဂေ ဒူအီ အာမျုဝ် ဟဝ်, ဘော ဂေ ဒါ တာင် အီ အိုပ် ဂေ, ဂေ ဟဲ့ ခြာမ် ဒီ ဘူင် နာ တူ မွှိုမ် ဒီ အာပေါလူ ဂါယ် အာဘာနာဘ. ဟဲ့ ဟွတ့်, ဂေ တဝ်း ဒီ ဒိုဝ်း မာဝ် ဝိုန့်, တဲး ဂါယ် ယမ်.
6 ဒေါ အန် တီ ဂါယ် မိူဝ် ဟဲ့ နပ် လွင် ပီ ခြာမ် ဂေ ဒီ ဘူင်. ခုဝ်, ဂါယ် ဝီ လေး ခဲင် မိူင် တီ, ဝီ တဝ် ဟာဝ်, ဇမ် မိူင် လူထာရာ ဂါယ် မိူင် ဒေဘေ အီ ကွယ် ခဲင် အိူင် လူကောနီ.
7 ခဲင် မိူင် အာ မိူင် တီ ဘော ခဲင် ရဝ် အီ ကွယ် ကာတတ် မိူင် တီ, ဂါယ် ဝီ ကာလာင် လွင် ဇဝ်ဖြာ ချွတ် ဒူအီ.
8 ခဲင် မိူင် လူထာရာ တွိုန်, န့ မိုဝ်း ဒူအီ အူ ဝီ, ပ့လဝ် အန် ဟဲ့ ယမ်. အူ ဆိန့် ဒေါ ဂွိုတ် အန်, အန် တူ ပွိုန် ယိတ့် ဟာဝ် ဒေါ မှဝ်.
9 ဒူအီ တီ, အန် ထူမ် ဂြုဝ်း ပီ ကာလာင် အာပေါလူ တွိုန်. အာပေါလူ ဘော ယွတ် ဆီချာ ဒူအီ တီ, အန် ဘော နပ်, ဒူအီ ဆဝ် တီ ဟဲ့ ညှိုမ် ဇဝ်ဖြာ ပဲ ဒီ ပီကဲန် အန်.
10 ပန် တီ အန် ဝီ ကာလာင် ဂြုဝ်း တာင် တဝ်း, “မဲ ယိတ့်, စွင့် ဆွန် ပ့လဝ် မဲ.” ဟဲ့ ဟွတ့် ကာလာင်, ဒူအီ တီ မိူဝ် ယိတ့်, စွင့် ဇာပ် ဟာဝ် အူ ဇေန့်.
11 ဂေ ဒူအီ ကိူန် အီ ဟဲ့ ယိုဝ် ပီ ဘူင် အာပေါလူ, ဂေ ဝီ စုး ဒီ ဒတ် တာင် ခဲင် ဂြုဝ်း လူကောနီ. ဂေ တဝ်း, “ဇဝ်ဖြာ အာ ကာဒင် ဟဲ့ ဘဲန် ဒူအီ, ဟဲ့ တး ဇမ် ဒူင် ကွယ် အေ.”
12 ဂေ ဘော တဝ်း, အာဘာနာဘ မုး ဇဝ် ဆူဆ, ဘော အာပေါလူ မုး ဇဝ် ဟေရေမေ. ဇဝ် ဂါယ် အာ ကာဒင် တီ မုး ဇဝ်ဖြာ ပီ ကြိုပ် ဂေ. ကူပ် ကာလာင် အာပေါလူ ဂြုဝ်း ကိူန် ဒီ ဂေ, ဂေ တဝ်း, အန် မုး ဇဝ် ဟေရေမေ ပီ ကြိုပ် ဂေ.
13 ဂေ ဟဲ့ ဟွတ့် တဝ်း ပါယ် တီ, န့ ဘော မိုဝ်း ဒူအီ အီ လှူ ဒီ ဇဝ် ဆူဆ တွိုန်. ဟုဝ် ပီ ကြိုပ် ဂေ အန် ဇဝ် ဆူဆ ကွယ် နာ ရေတ့် မိူင်. ဒါ ဆာရာ တီ, အန် တး တိုယ် မက် အာလူင့် မင် ဒုဝ် ဘော ကာဝင် ဘုဝ်း, တး ဇမ် ဒီ ဘာင် မာလုဝ်း မိူင်. ဘော အန် ဘော ဒူအီ ကိူန် တဝ်း ဒီ လှူ ကြုဝ် ဇိုဝ် တီ ဒီ အာပေါလူ ဂါယ် အာဘာနာဘ.
14 ဒေါ ယိုဝ် ဂါယ် လွင် အန် တီ, ဂါယ် တူ အိုင်. ဂါယ် ကာယာတ့် ဆီတုဝ် ဂါယ် ကူပ် တူ အိုင် ဂါယ်. ဟဲ့ ဟွတ့်, ဂါယ် ဝီ လေး ဟာဝ် ဒူင် ကွယ် ဂေ ဒူအီ ကိူန်, ဒတ် တာင်, တဲး ဂေ ထူမ်.
15 ဂါယ် တဝ်း, “အိုယ် ဘေ ဒူအီ ကိူန်, မှဝ် န့ ပါယ် ပီ ဘူင် ဘေ ဇိုဝ် တီ.း ယာယ် မုး ဒူအီ ပီ ဘေ. ယာယ် တူ မုး ဇဝ်ဖြာ. ယာယ် ယီ ဟဲ့ ခဲ ဒီ ဘေ လွင် ဇဝ်ဖြာ အီ ချွတ် ဘေ. ယာယ် မှာန့်, တဲး ဘေ ဝဲန် အာရိုပ် ပီ ကြိုပ် ဘေ နီ. ဂေ တူ မိုဝ်း ပွုန် မာဆေ. တဲး ဘေ ဝီ ကြိုပ် ဇဝ်ဖြာ အာခါခ်ု, အီ မိုဝ်း အာဆာက်, အီ ဘူင် ဘ့လေး ဘော ဂါင်ဟြာဝ် ဘော ကာဒါယ်, ဘော အိုမ် နမ်မုက်ဆာရာ. ခဲ့ ကွယ် ဒဲင် ကာဒါယ်, ခဲ့ ကွယ် ခဲင် အိုမ်, ဇဝ်ဖြာ တီ ဟဲ့ ဘူင် တူတ့် ဒွန် မျုဝ်.
16 ခါ အာတ့် ဇဝ်ဖြာ ဟဲ့ ဒွိုမ် တဲး ဒူအီ ဒွန် မျုဝ် ဘူင် ပီ အိုင် ဂေ.
17 အန် ယီ တဲး ဒူအီ နပ် လွင် အန်. ဇဝ်ဖြာ ဟဲ့ တဲး န့ မိုဝ်း အိုမ် ဂ့လာယ် လေး ခဲင် ဂါင်ဟြာဝ် လူင်, တဲး ငှုဝ် ဘေ လတ့်, တဲး န့ မိုဝ်း ဒီဂါဝ် ဒေါ ဇမ် အာခြာဝ် အန်. ပါယ် တီ, ဇဝ်ဖြာ တဲး ဘေ မိုဝ်း ပီ ဒီ ဟူမ်, တဲး ဘော နဝ်း ဘေ ဒါခိုယ်.”
18 အာပေါလူ ဟဲ့ ဟွတ့် ကာလာင် ဂြုဝ်း တီ, အန် ကော ရိန် ဒီ ဟူ ပဲ ဒီ ခြဲ ဂေ, ကွဲ့ တဲး ဂေ လှူ ဒီ ဂါယ်.
19 ဝါယ် အန် တီ ဂေ ဒူအီ ယူဒါ တး ခဲင် မိူင် အန်ထီအုဝ့် ဂါယ် မိူင် အီခုဝ်နီ. ဂေ တး ကာလာင် ဂြုဝ်း တူ မွှိုမ် လွင် အာပေါလူ ဂါယ် အာဘာနာဘ, တဲး ဂေ ဒူအီ ကိူန် အာဝ် ဟူ အိုင် ဂါယ်. ပန် တီ ဂေ ဒူအီ ကိူန် ဝီ ဒိုဝ်း မာဝ် ဝိုန့် ဒီ အာပေါလူ, တဲး အန် ကော ရိန် ဒီ ယမ်. ဂေ ထာင် အန် ဟဲ့ ဟွတ့် ယမ်, ခုဝ်, ဂေ ဝီ လာက် ဒုဝ် ဘူင့် အန် လေး ဟာဝ် တ မိူင်.
20 ဂေ ဒီဘဲ ဇဝ် ယေဆူ ယီ ဟဲ့ တး ကော ရူပ် အန်. အန် ဝီ ယိတ့်, ဝီ ဟာဝ် ဝိန် ဒီလဲ ခဲင် မိူင်. ပါ ခဲညှာ အာပေါလူ ဂါယ် အာဘာနာဘ, ဂါယ် ဝီ လေး ခဲင် မိူင် တွိုန်, ဟာဝ် ခဲင် မိူင် ဒေဘေ.
21 ခဲင် မိူင် ဒေဘေ တွိုန်, အာပေါလူ ဂါယ် အာဘာနာဘ ဝီ ကာလာင် လွင် ဇဝ်ဖြာ ချွတ် ဒူအီ. ဟဲ့ ဟွတ့်, န့ ဝီ မိုဝ်း ဒူအီ ကိူန်, ဝီ ဘဲန် ဒီဘဲ ဇဝ် ယေဆူ. ပန် တီ ဂါယ် ဝီ ဝိဝ် မိူင် လူထာရာ, မိူင် အီခုဝ်နီ ဘော မိူင် အန်ထီအုဝ့်.
22 ဒေါ ကွယ် ဂါယ် ခဲင် မိူင် ဂေ တီ, ဂါယ် ဝီ မာနုဝ် ဂေ ဒူအီ ညှိုမ် ဇဝ် ယေဆူ, တဲး ဂေ ဝီ ညှိုမ် ဆီချာ. ဂါယ် ဝီ တဝ်း, “အေ ဒွန် အီ လုဝ် ခမ် ဒုက် ကိူန် ဒွန် မျုဝ်. ဟဲ့ ဟွတ့်, ဟဲ့ ပွိုန် လိုပ် ခဲင် မိူင် ပီ အိုပ် ဇဝ်ဖြာ.”
23 ဝါယ် အန် တီ အာပေါလူ ဂါယ် အာဘာနာဘ ဝီ ရဝ်း ဒါ တာင် မင် အီ, တဲး ဂေ ဘဲန် ဒါ တာင် အီ အိုပ် ဖိုင် ဇဝ် ယေဆူ အီ ကွယ် ခဲင် မိူင် ဂေ တီ ဒွန် မိူင်. ဂေ ဝီ ယိူန် ပီ ဒီ ဟူမ်, တဲး ဂေ ဝီ ဆာခိုဝ် ဒီ ဇဝ်ဖြာ ဒါင် ဂေ ဒူအီ အီ ညှိုမ်, တဲး ဇဝ်ဖြာ ဝီ ဘ်ု ရိတ် အာဆာက် ဂေ ဒွန် အီ.
24 ဝါယ် အန် တီ ဂါယ် ဝီ ဟာဝ် ကာလုဝ်း မိူင် ဖီဆီဒီ, ဝီ ဟာဝ် ဇမ် မိူင် ဖမ်ဖူလီ.
25 ဂါယ် ဝီ ဟာဝ် ကာလာင် ဂြုဝ်း ဇဝ်ဖြာ ခဲင် မိူင် ဖေရေဂေ. ဟဲ့ ဟွတ့်, ဂါယ် ဘော ဝီ လူင် ခဲင် မိူင် အာထာလီ.
26 ခဲင် မိူင် အာထာလီ, ဂါယ် ဝီ ပဝ့် ရိုဝ် ဆင်ဖုဝ်, ဝီ ဝိဝ် မိူင် အန်ထီအုဝ့်, အီ မုး မိူင် ဒူင် လေး ဂါယ် ဒေါ ဂုဝ်. ခဲင် မိူင် တီ, ဂေ ဒီဘဲ ဇဝ် ယေဆူ ဟဲ့ ဒွိုမ် ဆာခိုဝ် ဇဝ်ဖြာ, တဲး အန် မွင့်ကာရာ ဒွါ ဒီ ဂါယ်, တဲး ဂါယ် ပွိုန် ဒီ ဘူင် ဂါန် ပီ လုဝ် ဘူင် ဂါယ်. ဒေါ တီ နီ, ဂါယ် ဟဲ့ ဟွတ့် ဘူင် ဂါန် ဇိုဝ် တီ.
27 ဂါယ် ဝီ ဒဲ့ ဂေ ဒူအီ ဖိုင် ဇဝ် ယေဆူ တး ကာဇု, တဲး ဂေ ဝီ ထူမ် တူတ့် ဒွန် မျုဝ် ပီ ခဲ ဂါယ် လွင် ပဲ့ ဟဲ့ ဘူင် ဇဝ်ဖြာ. တဲး ဂေ ဝီ နပ် လွင် ဇဝ်ဖြာ ဟဲ့ တဲး ဘော ဂေ ဒူအီ အာမျုဝ် ဟဝ် ဝီ ညှိုမ် ဇဝ်ဖြာ အာခါခ်ု.
28 ဝါယ် အန် တီ ဂါယ် ဝီ ကွယ် ရိုမ် ဒူပ် ဂေ ဒီဘဲ ဇဝ် ယေဆူ ခဲင် မိူင် တီ ကော လှေန့်.

ACT 15
1 န့ ယီ မိုဝ်း ဒူအီ မင် အီ, ဂေ တး အိူင် ယူဒါ, ဟာဝ် ဇမ် မိူင် အန်ထီအုဝ့် တွိုန်. ဂေ တး မာနုဝ် ဂေ ဘီနွင်, တဲး ဂေ ဆွာ့ ဝဲန် ဟုန် လခါနာ အီမာယ်, ဒူပ် ဆီချာ ပီ မာနုဝ် ဒါ ဆာရာ အာမုဝ်ဆဲ တွိုန်. ဂေ တဝ်း, “ဆေ ဘေ တူ ဘူင် ပါယ် တီ, ဇဝ်ဖြာ တူ ချွတ် ဘေ.”
2 ကူပ် မာနုဝ် ဂေ ဇိုဝ် တီ, အာပေါလူ ဂါယ် အာဘာနာဘ ဝီ လာယ် ဆင်ချာင် ကိူန် ဒီ ဂေ လွင် အန် တီ. ဂေ ယီ တူ လာယ် ဖြူမ်. ပန် တီ ဂေ ဒီဘဲ ဇဝ် ယေဆူ ခဲင် မိူင် တီ, ဂေ ဝီ လာယ် ဖြူမ် ဒီ ဝီ တိုယ် အာပေါလူ ဂါယ် အာဘာနာဘ ဘော ဂေ အီ ဟဝ် မင် အီ, တဲး ဂေ ဟာဝ် မိူင် ယေရူဆာလဲမ်, တဲး ဂေ ဟာဝ် ဒီမွှတ် ဂေ ဒါ တာင် ခဲင် ဖိုင် ဇဝ် ယေဆူ ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ.
3 ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် အန်ထီအုဝ့်, ဝီ တိုယ် ဂေ ဟာဝ်. ဒေါ ဟာဝ် ဂေ ဒူပ် န့တေန့်, ဂေ ဘော ဇမ် မိူင် ဖီနိက် ဂါယ် မိူင် ဆာမာရီ. ဂေ ဝီ ကာလာင် လွင် ဇဝ်ဖြာ, မှဝ် အန် ဟဲ့ ပါယ် ဒီ ဘူင် တဲး ဘော ဂေ ဒူအီ အာမျုဝ် ဟဝ် ကော ညှိုမ် ဇဝ် ယေဆူ. ဒေါ ထူမ် ဂေ လွင် အန် တီ, ဂေ ဘီနွင် ခဲင် မိူင် တီ, ဂေ ကော ဒါခိုယ် ကာဆဝ်.
4 ဒေါ တး ဇမ် ဂေ ခဲင် မိူင် ယေရူဆာလဲမ်, ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဘော ဂေ ဒါ တာင် ခဲင် ဖိုင် ဇဝ် ယေဆူ, ဂေ ဝီ ရွုး အာပေါလူ ဘော ဂေ ဒူအီ အီ ဒူပ် အန်. ပန် တီ အာပေါလူ ဂါယ် အာဘာနာဘ ဝီ ကာလာင် တူတ့် ဒွန် မျုဝ် ပဲ့ ဟဲ့ ဘူင် ဇဝ်ဖြာ ဒေါ ဟာဝ် ဘူင် ဂါယ် ဂါန် အန်.
5 န့ ယီ မိုဝ်း ဒူအီ မင် အီ, ဂေ ဟဲ့ ဒွိုမ် ဘဲန် ဒူအီ ဖိုင် ဖာရီဆဲ. ဟဲ့ ဟွတ့်, ဂေ ဟဲ့ ညှိုမ် ဇဝ် ယေဆူ. ဂေ ဒူအီ တီ, ဂေ ဝီ ယိတ့် တဝ်း, “ဆေ န့ မုး ဒူအီ အာမျုဝ် ဟဝ်, ဂေ လုဝ် ဆွာ့ ဝဲန် ဟုန် လခါနာ အီမာယ်. ဘေ ဘော လုဝ် မာနုဝ် ဂေ, တဲး ဂေ ဒူပ် တူတ့် ဒါရာ ပီ ဒွိုမ် ဒွါ ဒါ အာမုဝ်ဆဲ.”
6 ဂေ ဒူအီ ပီ ရဝ်း ပီ တိုယ် ဇဝ် ယေဆူ ဘော ဂေ ဒါ တာင် ခဲင် ဖိုင် ဇဝ် ယေဆူ, ဂေ ဝီ လာယ် ဆင်ချာင် လွင် အန် တီ.
7 ဂေ ဟဲ့ ဟွတ့် ကာလာင် ဘဲန် မျုဝ် ဘဲန် မျုဝ်, အာပေတာရူ ဝီ ယိတ့် တဝ်း, “ဘေ ဘီနွင် အုဝ်, ဘေ ဟဲ့ နပ်, ခါ အာတ့် ဇဝ်ဖြာ ဟဲ့ ရဝ်း အုဝ်, တဲး အုဝ် ဟာဝ် ကာလာင် ဒီ ဒူအီ အာမျုဝ် ဟဝ်, တဲး ဂေ ပွိုန် ထူမ် လွင် ဇဝ်ဖြာ ချွတ် ဒူအီ, တဲး ဘော ဂေ ညှိုမ် ဇဝ် ယေဆူ.
8 န့ ယီ မုး ဇဝ်ဖြာ အီ နပ် နဝ်း ဒူအီ ဒွန် အီ, အန် ဟဲ့ ဝီ ဒွါ နဝ်း ဖွိုမ် အန် ဒီ ဂေ, တဲး န့ ပီ ပီ ဒွိုမ် ဒွါ အန် ဒီ အေ. ပါယ် တီ, အေ မိူဝ် ဟဲ့ နပ်, ဇဝ်ဖြာ ဟဲ့ ဒဲ့ ဘော ဂေ.
9 ဇဝ်ဖြာ တူ တဝ်း, လုဝ် ကာယဝ်း ဒူအီ အာမျုဝ် ဟဝ် ဘော ဒူအီ ယူဒါ ကူပ် တူ မုး ဂေ အူ မျုဝ်. ကူပ် ညှိုမ် ဂေ ဒူအီ အာမျုဝ် ဟဝ်, အန် ဇဝ် တဲး ဘော ဂေ မိုဝ်း နဝ်း လုယ်.
10 ဒေါ တီ နီ, မှဝ် န့ ပါယ် ပီ ဝီ ထေဝ် ဘေ နဝ်း ဇဝ်ဖြာ, စ်ု ဂေ ဒီဘဲ ဇဝ် ယေဆူ ဒူပ် ဒါရာ, တဲး န့ ပီ, ဘေ ဒွါ ဂေ ပး စန် ပီယေန့်. ဘော အေ ဘော ဒါ တာင် အေ အီ ကွယ် ခါ အာတ့် အေ တူ ပဲ ဒီ ဒူပ် ဒါရာ တီ.
11 ကူပ် မိုဝ်း ဇဝ် ယေဆူ နဝ်း ကာဝေ အေ, အန် ဟဲ့ ချွတ် အေ. ပါယ် တီ အန် မိူဝ် ဟဲ့ ချွတ် ဘော ဂေ ဒူအီ ဟဝ်.”
12 ဒေါ အန် တီ ဂေ ဒူအီ အီ ထူမ် ဂြုဝ်း ပီ ကာလာင် အာပေတာရူ, ဂေ တူ ဝျီ့ ဂြုဝ်း အန်. ဂေ ဘောကာဂ့လျီတ် ဝီ ကွယ် ထူမ် ဂြုဝ်း ပီ ကာလာင် အာပေါလူ ဂါယ် အာဘာနာဘ. ဂါယ် ယီ ဝီ ကာလာင် တူတ့် ဒွန် မျုဝ် လွင် နာ မွှိုမ် အာမ် ကာဆဝ် ပီ ဒွါ ဇဝ်ဖြာ ဂါယ် ဘူင် ဒေါ ကွယ် ဂါယ် ကာတဲ ဒူအီ အာမျုဝ် ဟဝ်.
13 ဂါယ် ဟဲ့ ဟွတ့် ကာလာင် လွင် အန် တီ, န့ မိုဝ်း အာယာကူပ်, အန် ဝီ စုး ဒီ ကာလာင် ဂြုဝ်း. အန် တဝ်း, “အိုယ် ဘေ ဘီနွင် အုဝ်, တဲး ဘေ ဝီ ထူမ် ဂြုဝ်း အုဝ်.
14 အာပေတာရူ ဟဲ့ ဟွတ့် ကာလာင် ဒီ အေ လွင် ဇဝ်ဖြာ ဟဲ့ ဒဲ့ ဒူအီ မင် အီ အီ တူ မုး အာမျုဝ် ယူဒါ, တဲး ဂေ တး ဒူပ် အန်. ပါယ် တီ ဇဝ်ဖြာ ဟဲ့ တဲး အေ နပ်, အန် ရွက့် ဘော ဂေ.
15 ဘော ဂြုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ အီ ကွယ် ခါ အာတ့် ဂေ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း,
16 ‘ဟဲ့ ဟွတ့် ပန် တီ အုဝ် ဇဝ်ဖြာ ဒီ ဝီ တး ဇမ် ဒူင် ကွယ် ဘေ. အုဝ် ဒီ ဝီ တး ကာဝေ ဂေ ဒူအီ အာမျုဝ် ခုန်ဒီခမ် အာဒါဝိတ်. ဂေ ဒူအီ အာမျုဝ် အန်, ဂေ ပီ ကာင် အီ ဟဲ့ ကာပျာတ့် လိုဝ်. အုဝ် ဒီ ဝီ ဆမ် ကာင် အန် တီ, တဲး န့ ဝီ စှိတ် ပီ ဘြိမ်.
17 ဂေ ဒူအီ အာမျုဝ် အန်, အီ ဆီ ကွယ်, အုဝ် ဒီ ဝီ တဲး ဂေ ဒူပ် အုဝ်. ဘော ဂေ ဘော ဒူအီ အာမျုဝ် ဟဝ်, ခဲ့ ကွယ် အီ ညှိုမ် အုဝ်, ဂေ ဒီ ဘော တး ဒူပ် အုဝ်.
18 ပါယ် တီ အုဝ် ဇဝ်ဖြာ ဟဲ့ တဝ်း. အုဝ် ဒီ ဘော ဘူင် ပါယ် တီ.’ ခဲင် ဘပ် ဇဝ်ဖြာ ဟဲ့ ဒဲမ် အုန် ပါယ် တီ. ဆိန့် ဒေါ မွိုန် အေ ဟဲ့ ဟွတ့် နပ် ဂြုဝ်း တီ.
19 ခုဝ် အန် တီ အုဝ် တဝ်း, ဆေ န့ မိုဝ်း ဒူအီ အာမျုဝ် ဟဝ် အီ ဆီ ညှိုမ် ဇဝ်ဖြာ, ကွဲ့ တဲး အေ စ်ု ဂေ ဒူပ် ဒါရာ အီ ညှာပ် ဒူပ်.
20 အုဝ် ယီ တဝ်း, တဲး အေ ဒဲမ် ပဲ့ ဒွါ ဒီ ဂေ, ကွဲ့ တဲး ဂေ ဟူမ် ပီ ဒွိုမ် လှူ အီ ဟဝ် ဒီ အာရိုပ် ရာင်. ကွဲ့ လုတ့် အီဘိုန့် အီ ဟဝ်, ကွဲ့ ဟူမ် ယင် ဒုဝ် ဆတ်ဒါဝါ အီ မိုဝ်း နှာမ် တူ လေး ဆီချာ.
21 ဂေ ဒူအီ အာမျုဝ် ဟဝ် ဒွန် အီ, ဂေ ဟဲ့ ဟွတ့် နပ် လွင် အန် တီ. အူ ဆိန့် ဒေါ ဂုဝ် အန် ကော ဇမ် အာတိုဝ်, ဒေါ ဇမ် ဆီငဲ ဒီလှဝ်, ဂေ ဟဲ့ တိး ဒါရာ အာမုဝ်ဆဲ ခဲင် ဇူင်. ခဲင် မိူင် ဒွန် မိူင် ဂေ ဟဲ့ ဘူင် ပါယ် တီ. ခုဝ် အန် တီ အုဝ် တဝ်း, တဲး အေ စ်ု ဂေ ဒူအီ အာမျုဝ် ဟဝ် ဘူင် ခဲ့ တီ.”
22 အာယာကူပ် ဟဲ့ ဟွတ့် ကာလာင် ဂြုဝ်း တီ, ဂေ ဒူအီ ပီ ရဝ်း ပီ တိုယ် ဇဝ် ယေဆူ ဘော ဂေ ဒါ တာင် ဘော ဂေ ဒူအီ ခဲင် ဖိုင် ဇဝ် ယေဆူ, ဂေ လာယ် ဖြူမ်, တဝ်း ဒီ ဘူင် ပါယ် တီ. ဂေ တဝ်း ဒီ ရဝ်း ဒူအီ မင် အီ, တဲး ဂေ ဟာဝ် ရိုမ် ဒူပ် အာပေါလူ ဂါယ် အာဘာနာဘ ဒေါ ဝီ ဝိဝ် ဂါယ် ခဲင် မိူင် အန်ထီအုဝ့်. ဟဲ့ ဟွတ့်, ဂေ မိူဝ် ရဝ်း အာယူဒတ် အီ စိူဝ် ဘော အာဘာဆာဘာ ဘော အာဆီလာတ်. ဂါယ် အာ ဝီ တီ, ဂါယ် မုး ဒါ တာင် ကာတဲ ဂေ ဘီနွင် အီ ညှိုမ် ဇဝ် ယေဆူ.
23 ဂေ ဝီ ဒဲမ် ဘော ပဲ့ တဝ်း, “အိုယ်, ဘေ ဘီနွင် ယေ အီ ကွယ် ခဲင် မိူင် အန်ထီအုဝ့်, မိူင် ဆူရီ ဘော အိူင် ခီလီခီ, ဘေ ဒွန် အီ အီ တူ မုး အာမျုဝ် ယူဒါ. ယေ ဒူအီ ပီ ရဝ်း ပီ တိုယ် ဇဝ် ယေဆူ, ဘော ဂေ ဘီနွင် အီ မုး ဒါ တာင်, ယေ ဟဲ့ ဒဲမ် ပဲ့ နီ တိုယ် ဒီ ဘေ, တဲး ဘေ ဂျာမ်ဆာ ဒွန် အီ.
24 ယေ ဟဲ့ ယိုဝ် လွင် ဒူအီ ခဲင် ဖိုင် ဇဝ် ယေဆူ မင် အီ. ပီ ကာလာင် ဂေ ဒီ ဘေ, န့ ဟဲ့ တဲး ဘေ မင် အီ ဘဲန် နဝ်း လိုဝ်. ဂေ ဒူအီ အီ ဘူင် ပါယ် တီ, ဂေ တူ မုး ဒူအီ ပီ တိုယ် ဟာဝ် ယေ ဒူင် ကွယ် ဘေ.
25 ဒေါ တီ နီ, ယေ ယီ ဟဲ့ လာယ် ဖြူမ် ဒီ ရဝ်း ဒူအီ အာ ဝီ, တဲး ဂါယ် ဒူပ် အာပေါလူ ဂါယ် အာဘာနာဘ အီ မုး ဘီနွင် ပီ ရွက့် ယေ, တဲး ဂေ ဝီ ဟာဝ် ဇမ် ဒူင် ကွယ် ဘေ.
26 အာပေါလူ ဂါယ် အာဘာနာဘ, ဂါယ် မိူဝ် ဟဲ့ ဒွိုမ် ရိန် ဒီ ယမ် ကူပ် ဘူင် ဂါယ် ဂါန် ဇဝ် ယေဆူ, အီ မုး ဒါ ကာညာ အီ အိုပ် အေ ဒွန် အီ.
27 အာယူဒတ် ဂါယ် အာဆီလာတ်, ဝီ ပီ တိုယ် ဟာဝ် ယေ ဒူင် ကွယ် ဘေ, ဂါယ် ဒီ ဝီ ကာလာင် ဒီ ဘေ လွင် ပီ ဒဲမ် ယေ ဒေါ တီ နီ, တဲး ဂြုဝ်း ဂါယ် ဘော ပဲ့ ပီ ဒဲမ် ယေ တီ မုး အူ မျုဝ်.
28 နဝ်း ဖွိုမ် ဇဝ်ဖြာ ဘော ယေ ဟဲ့ လာယ် ဖြူမ်, ကွဲ့ တဲး ယေ စ်ု ဘေ ဒူပ် ဒါရာ ယူဒါ အီ ညှာပ် ကာဆဝ်.
29 ခဲ့ ပီ စ်ု ယေ ဘေ ဘူင် ဒေါ တီ နီ, ဘေ လုဝ် ဘူင်. ဘေ လုဝ် ယိူန် ကွဲ့ ဟူမ် ယင် ပဲ့ ဟဲ့ ဟွတ့် လှူ အီ ဒီ အာရိုပ် ရာင်. ဘေ ကွဲ့ ဟူမ် နှာမ် ဘော ယင် ဒုဝ် ဆတ်ဒါဝါ အီ မိုဝ်း နှာမ် တူ လေး ဆီချာ. ကွဲ့ လုတ့် အီဘိုန့် အီ ဟဝ်. ဆေ ဘေ ဘူင် ပါယ် တီ, န့ ဒီ ဘဲန် ဂျာမ်ဆာ ဒီ ဘေ. ခဲ့ တီ ယေ ဒဲမ် ပဲ့ ဒီ ဘေ, တဲး ဘေ ဘူင်.”
30 ဝါယ် အန် တီ ဂေ ဒူအီ ခဲင် မိူင် ယေရူဆာလဲမ် ခ့ဝါင် ဂေ ဟာဝ်. ဂေ ဘော ဇမ် မိူင် အန်ထီအုဝ့်, ဂေ ဝီ ဒဲ့ ဒူအီ အီ ညှိုမ် ဇဝ် ယေဆူ တး ကာဇု, ဝီ ဒွါ ပဲ့ တီ ဒီ ဂေ.
31 ဂေ ဟဲ့ ဟွတ့် တိး ပဲ့ တီ, န့ တဲး ဂေ ဝီ ဘဲန် နဝ်း ဒါခိုယ်.
32 အာယူဒါ ဂါယ် အာဆီလာတ် တွိုန်, ဂါယ် မုး ဒူအီ အီ ဘျာန် ဂြုဝ်း ဇဝ်ဖြာ. ခုဝ်, ဂါယ် ဝီ မာနုဝ် ဂေ ဘီနွင် ဘဲန် မျုဝ် ဘဲန် မျုဝ်, တဲး ဂေ ကော ညှိုမ် ဆီချာ.
33 ဂါယ် ဟဲ့ ဟွတ့် ကွယ် ရာမ် လှေန့်, ဂေ ဘီနွင် မိူဝ် ဝီ ခ့ဝါင် ဂါယ် ဝိဝ် ဒူင် ကွယ် ဂါယ်. ဂေ တဝ်း, “တဲး ဘာယ် ဟာဝ် ဒါခိုယ်, ကွယ် ဒါခိုယ်.”
34 န့ ယီ မုး အာဆီလာတ်, အန် တဝ်း ဒီ ကွယ် မိူင် အန်ထီအုဝ့်, တူ ဝီ ဝိဝ် မိူင် ယေရူဆာလဲမ်. ခုဝ်, အာယူဒါ အူ ဝီ ဝိဝ်.
35 အာပေါလူ ဂါယ် အာဘာနာဘ, ဂါယ် ဘော ကွယ် ခဲင် မိူင် အန်ထီအုဝ့် တီ. ဘော ဂါယ် ဘော အီ ဟဝ် ဝီ မာနုဝ် ဂြုဝ်း ဇဝ်ဖြာ.
36 ဝါယ် အန် တီ အာဝ် ဘော လှေန့်, အာပေါလူ ဝီ တဝ်း ဒီ အာဘာနာဘ, “တဲး အာယ် ဝီ ဟာဝ် ခဲင် မိူင် ဒွန် မိူင် ဒူင် ဟဲ့ ဒွိုမ် ဟာဝ် အာယ်, တဲး အာယ် ဝီ ယွတ် ပီ ပါယ် ဂေ ဘီနွင် ဒူင် ကွယ် ဂေ တီ.”
37 အာဘာနာဘ ယီ ဆီ ဒဲ့ အာယောဟာန် အီ စိူဝ် ဘော အာမာကူ တွိုန်, တဲး အန် ဒူပ် ဂါယ်.
38 အာယောဟာန် တီ ဟဲ့ ဒွိုမ် ဟာဝ် ဒူပ် ဂါယ်. ဒေါ ဟဲ့ ဇမ် ဂေ ခဲင် မိူင် ဖမ်ဖူလီ, အန် ယီ ဘ့လေး ဝဲန် ဂါယ်, အာဝ် ဟူ ဒူပ် ဂါယ်. ကူပ် ဒွိုမ် ဘူင် အန် ပါယ် တီ, အာပေါလူ တူ ဆီ ဒဲ့ အန် ပေါ အူ ဇေန့်.
39 လွင် အန် တီ ဂါယ် အာ ဝီ တူ ဝီ လာယ် ဖြူမ်. န့ တဲး ဂါယ် ကာယဝ်း, အာဝ် ဟူ ဟာဝ် ရိုမ်. အာဘာနာဘ ဝီ ဒဲ့ အာမာကူ တွိုန်, တဲး ဂါယ် ပဝ့် ရိုဝ် ဆင်ဖုဝ် ဝီ ဟာဝ် ဂုန် အိုမ် အီ စိူဝ် ခူဖြုဝ်.
40 အာပေါလူ ယီ ရဝ်း အာဆီလာတ် တွိုန် ဒူပ် အန်. ဂေ ဘီနွင်, ဂေ ဝီ ဆာခိုဝ် ဒါင် ဂါယ်, တဲး ဇဝ်ဖြာ ဝီ ကာဝေ ဂါယ်.
41 ဟဲ့ ဟွတ့်, ဂါယ် ဝီ ဟာဝ် မိူင် ဆူရီ ဘော အိူင် ခီလီခီ, မာနုဝ် ဂေ ဒူအီ ခဲင် ဖိုင် ဇဝ် ယေဆူ, တဲး ဂေ ညှိုမ် ဆီချာ.

ACT 16
1 ဝါယ် အန် တီ အာပေါလူ ဝီ ဟာဝ် ဇမ် မိူင် ဒေဘေ. ဟဲ့ ဟွတ့်, အန် ဝီ ဟာဝ် ဘော မိူင် လူထာရာ. ခဲင် မိူင် လူထာရာ န့ ယီ မိုဝ်း ဒီဘဲ ဇဝ် ယေဆူ အူ ဝီ, အန် စိူဝ် အာထီမုဝ်ထေ. ဘော မာ အန် ညှိုမ် ဇဝ် ယေဆူ. မာ အန် မုး ဒူအီ အာမျုဝ် ယူဒါ. ဂုန့် အန် ယီ မုး ဒူအီ အာမျုဝ် ဂြိက်.
2 ဂေ ဘီနွင် အီ ကွယ် ခဲင် မိူင် လူထာရာ ဘော ခဲင် မိူင် အီခုဝ်နီ, ဂေ ဘောကာဂ့လျီတ် နပ် ဒီ ကာလာင် ဂြုဝ်း မွှိုမ် လွင် အာထီမုဝ်ထေ တီ.
3 ဘော အာပေါလူ အိုင် အန်. အာပေါလူ ဆီ ဒဲ့ အာထီမုဝ်ထေ ဟာဝ် ရိုမ် ဒူပ် အန်. န့ ယီ မိုဝ်း ဒူအီ ယူဒါ အီ ကွယ် ဒူင် တီ, ဂေ ဘောကာဂ့လျီတ် နပ် လွင် ဂုန့် အာထီမုဝ်ထေ မုး ဒူအီ အာမျုဝ် ဂြိက်. ခုဝ်, အာပေါလူ မိူဝ် ဒိုဝ်း အာထီမုဝ်ထေ, ဝီ ဆွာ့ ဝဲန် ဟုန် လခါနာ အီမာယ်, တဲး အန် ပီ ဂေ ဒူအီ ယူဒါ.
4 ဝါယ် အန် တီ ဒေါ ဟာဝ် ဇမ် ဂေ ခဲင် မိူင် ဘဲန် မိူင် ဘဲန် မိူင်, ဂေ ဝီ တဲး ဒွန် အီ တိး ပဲ့ ပီ ဒဲမ် ဂေ ဒူအီ ပီ ရဝ်း ပီ တိုယ် ဇဝ် ယေဆူ ဘော ဂေ ဒါ တာင် ခဲင် ဖိုင် ဇဝ် ယေဆူ, ဂေ အီ ကွယ် ခဲင် မိူင် ယေရူဆာလဲမ်. ဂေ ဒွါ ပဲ့ တီ ဒီ ဒွန် အီ, တဲး ဂေ ဝီ ပွိုန် ဒီ ဘူင် ဒူပ် ပီ စ်ု ဒါ တာင် ဂေ ဘူင်.
5 ပါယ် တီ, ဂေ ဒူအီ ခဲင် ဖိုင် ဇဝ် ယေဆူ ဒွန် နာ ဒွန် ပ့လုဝ့် ဘော ညှိုမ် ဆီချာ. ဒွန် ဆီငဲ, ဒွန် ဆီငဲ, ဂေ ဘော ကြဲ ဒီ ကိူန် ကာပွါ.
6 အာပေါလူ ဂေ အီ ဒူပ် အန်, ဂေ ဝီ ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ဖူဂီ ဘော အိူင် ဂါလာထီ. နဝ်း ဖွိုမ် ဇဝ်ဖြာ ဟဲ့ ခြဲ ဂေ ဟာဝ် အိူင် အာဆီယာ. ခုဝ်, ဂေ ဝီ ဟာဝ် ခဲင် အိူင် အာ အိူင် တီ.
7 ဂေ ဟဲ့ ဟွတ့် တး ဇမ် မိူင် မူဆီ, ဂေ ဝီ ထေဝ် ဒီ ဟာဝ် မိူင် ဘီဆီနာ. နဝ်း ဖွိုမ် ဇဝ်ဖြာ ယီ တူ တဲး ဂေ ဟာဝ်.
8 ခုဝ်, ဂေ ဝီ ကာလုဝ်း မိူင် မူဆီ ဟာဝ် ဇမ် မိူင် ထာရုဝ်. ဒေါ အန် တီ ဘော အုဝ် အာလူကာ စုး ဒီ ဒူပ် ဂေ.
9 ခဲင် မှိုဝ် ဇဝ်ဖြာ ဘော ဘျ အာရူင် အန် ဒီ အာပေါလူ, တဲး အန် ဝီ ယိုဝ် ဒူအီ အူ ဝီ, အီ မုး အာမျုဝ် မာခေဒူန်. အန် ဟဲ့ တး ဇမ် ဒူင် ကွယ် အာပေါလူ တဝ်း, “တဲး မဲ တး ဒူင် ကွယ် ယေ, တဲး မဲ စွယ် ယေ.”
10 အာပေါလူ ဟဲ့ ဟွတ့် ယိုဝ် အာရူင် တီ, ယေ မိူဝ် တဝ်း ဒီ ဟာဝ် အိူင် မာခေဒူန် တီ အူ ဇေန့်. ယေ တဝ်း, ဇဝ်ဖြာ ဟဲ့ ဒဲ့ ယေ, တဲး ယေ ဝီ ကာလာင် လွင် ဇဝ်ဖြာ ချွတ် ဒူအီ, တဲး ဘော ဂေ ဒူအီ ခဲင် အိူင် မာခေဒူန် ပွိုန် ဒီ ထူမ်.
11 ပန် တီ ယေ ဝီ ပဝ့် ရိုဝ် ဆင်ဖုဝ်, ဝီ လေး ခဲင် မိူင် ထာရုဝ်, ဝီ ဟာဝ် ဆိူဝ် ဒီ မိူင် ဆာမုဝ်ထာရာ. ပါ ခဲညှာ ယေ ဝီ ဟာဝ် ဇမ် မိူင် နာဖုဝ်လိတ်.
12 ယေ ဟဲ့ ဟွတ့် ဇမ် ခဲင် မိူင် တီ, ယေ ဝီ ဟာဝ် ဇမ် မိူင် ဖီလီဖီ. မိူင် ဖီလီဖီ တီ ကွယ် ခဲင် ကာဒါယ် အိူင် မာခေဒူန်. ဂေ ဒူအီ ရုဝ်မာ ဟဲ့ အိုပ် မိူင် ဖီလီဖီ တီ. ယေ ဘော ကွယ် ခဲင် မိူင် တီ အာဒါ ဖွုန် ဖန် ဆီငဲ.
13 ဘော ဇမ် ဆီငဲ ဒီလှဝ်, ယေ ဝီ လေး ဟာဝ် နာ ရေတ့် မိူင်, ဝီ ဟာဝ် ဇမ် ခူပ် ဘ့လဲင် အူ ပ့လုဝ့်. ယေ ထာင်, န့ မိုဝ်း ဒူင် ဆာခိုဝ် ဂေ ဒူအီ အီ ညှိုမ် ဇဝ်ဖြာ. ယေ ဟဲ့ ဟွတ့် ဇမ် ဒူင် တီ, ယေ ဝီ စုး ဒီ ကာလာင် ဒီ အီဘိုန့် မင် အီ အီ ဟဲ့ တး ကာဇု ဒူင် တီ.
14 န့ မိုဝ်း အီဘိုန့် အူ ဝီ, အန် စိူဝ် ယာ လူဒီ. မိူင် ဘြိမ် အန် မုး မိူင် ထီအာထီရာ. အန် ယွင့် ဘိက် ရေန့် ဂဲ အီ ဘွတ် ကာဆဝ်. အန် ဘော ကြိုပ် ဇဝ်ဖြာ အာခါခ်ု. ယာ လူဒီ တီ, အန် ဟဲ့ ထူမ် ဂြုဝ်း ပီ ကာလာင် အာပေါလူ. ဇဝ်ဖြာ ဝီ တဲး အန် မိုဝ်း နဝ်း ဆီ ထူမ်. ဟဲ့ ဟွတ့်, အန် မိူဝ် ညှိုမ် ဇဝ်ဖြာ.
15 ဝါယ် အန် တီ ဘော အန် ဘော ဂေ အီ ကွယ် ခဲင် န့ဟူမ် အန်, ဂေ ဘောကာဂ့လျီတ် ခမ် ဒီ စိုပ် ခဲင် အိုမ်. ယေ ဟဲ့ ဟွတ့် စိုပ် ဂေ ခဲင် အိုမ်, ယာ လူဒီ တွိုန် ဝီ တဝ်း ဒီ ယေ, “ဆေ ဘေ မာတ် အုဝ် မုး အီဘိုန့် အီ ညှိုမ် ဆီချာ ဇဝ် ယေဆူ, တဲး ဘေ တး တမ် ကာင် အုဝ်.” အန် ဟဲ့ ဘာင် ယေ ဘဲန် ဇေန့် ဘဲန် ဇေန့် ပါယ် တီ.
16 ဝါယ် အန် တီ ယေ ဝီ ဟာဝ် ဒူင် ဆာခိုဝ် ဂေ ပေါ အူ ဇေန့်. ဒေါ ဟာဝ် ယေ ဒူပ် န့တေန့်, ယေ ကာတုန့် ဂွန် အီဘိုန့် အူ ဝီ, အန် မိုဝ်း ကာနမ် အီ တဲး အန် နပ် ဒီ ကာလာင် လွင် အီ ဒီ ပါယ် နာ အာတ့်. ဂွန် အီဘိုန့် တီ, အန် မုး မှာယ် အီ ဟဝ်. ကူပ် နပ် အန် ဒီ ကာလာင် လွင် အီ ဒီ ပါယ် နာ အာတ့် တီ, ဒါ ကာညာ အန် ပွိုန် ရွိုန် ကိူန်.
17 ဂွန် အီဘိုန့် တီ ဝီ ဟာဝ် ဒူပ် ဒီ ပန် ယေ. အန် မိူဝ် ဒတ် ဆေဆေ တဝ်း, “ဒူအီ ဂေ နီ, ဂေ မုး ဒူအီ အီ ဘူင် ဂါန် ဇဝ်ဖြာ အီ မုး ဇဝ်ဖြာ အီ တာင် လွှိုမ် တူတ့်. ဂေ နပ် ဒီ ကာလာင် ဒီ ဘေ လွင် ပီ ပါယ် ဇဝ်ဖြာ ဒီ ချွတ် အေ.”
18 ဘဲန် ဆီငဲ ဘဲန် ဆီငဲ အန် ကာလာင် ပါယ် တီ. အာပေါလူ ယီ တူ အိုင် အန် ကာလာင် ပါယ် တီ. အန် ဝီ ယွတ် နာ ပန်, ဝီ ကာလာင် ဂြုဝ်း ဒီ ကာနမ် တဝ်း, “ဇဝ် ယေဆူ အီ မုး အန် ဇဝ် ပီ ရဝ်း ပီ တိုယ် ဇဝ်ဖြာ, အန် ဟဲ့ ဒွါ ပွုန် အန် ဒီ အုဝ်. ခုဝ်, အုဝ် စ်ု မဲ ကာနမ်, တဲး မဲ လေး ခဲင် ဒုဝ် ဘူင့် ဂွန် အီဘိုန့် တီ.” ဟဲ့ ဟွတ့် ကာလာင်, ကာနမ် ဝီ လေး ခဲင် ဒုဝ် ဘူင့် အန် အူ ဇေန့်.
19 ဝါယ် အန် တီ ဒါ ကာညာ ဂွန် အီဘိုန့် တီ, ဂေ ဘော နပ်, ဂေ အာဝ် ဟူ ပွိုန် ရွိုန် ဒီ ဂွန် အီဘိုန့် တီ, ဂေ ဝီ မှေတ့် အာပေါလူ ဂါယ် အာဆီလာတ်, ဝီ ဒိုဝ်း ဟာဝ် ဂါယ် ဒီ ကာလး, ဝီ တိုယ် ဂါယ် ဇမ် ဒီ အာတ့် ဂေ ဒါ တာင်.
20 ဂေ ဟဲ့ တိုယ် ဂါယ် ဇမ် ဒီ အာတ့် ဂေ ဒါ တာင် အီ အိုပ် မိူင်, အီ မုး ဒူအီ ရုဝ်မာ, ဂေ ဝီ တဝ်း, “ဒူအီ ဂါယ် နီ, ဂါယ် မုး ဒူအီ ယူဒါ. ဂါယ် ယီ ဘူင် တဲး န့ ဆီနန် ဆီနိူင် ခဲင် မိူင် အေ.
21 ဂါယ် မိူဝ် မာနုဝ် လွင် ဟိတ် ဂါယ် အီ တူ ဒူပ် ဒါရာ အေ ဒူအီ ရုဝ်မာ. အာဝ် ကာအာပ် အေ ဘူင် ဒူပ် ပီ မာနုဝ် ဂါယ်.”
22 ဂေ ဒူအီ ကိူန် ကော ရူ ကာဆဝ် ဒီ ဂါယ်. ဒါ တာင် အီ အိုပ် မိူင် မိူဝ် ဘုတ့် ဝဲန် ခြိုင် အာပေါလူ ဂါယ် အာဆီလာတ်, စ်ု ဒါ ဆိုက် မး ဂါယ်.
23 ဂေ ဟဲ့ ဟွတ့် မး ကာဆဝ် ဂါယ်, ဂေ ဝီ ခြွင့် ဂါယ် ခဲင် ကာပိုမ်, ဝီ စ်ု ဒူအီ ဘ်ု ကာပိုမ်, တဲး အန် ဘ်ု ဆီချာ ဂါယ်.
24 ဒူအီ အီ ဘ်ု ကာပိုမ် တွိုန်, အန် ဟဲ့ ဟွတ့် ရပ် ဂါယ်, အန် ဝီ ဘ့လေး ဂါယ် ခဲင် ဟူင် အီ ကွယ် ဒီ ကာတဲ ကာပိုမ်. အန် ဘော စှိုပ် ထာင် ဒီ ပ့လဝ် ဂါယ် ကွဲ့ တဲး ဂါယ် ပွိုန် ရ်ု.
25 ခဲင် မှိုဝ် တီ, ကာတဲ ဆွိုမ်, အာပေါလူ ဂါယ် အာဆီလာတ်, ဂါယ် ကွယ် ဆာခိုဝ် တဝ်း မှုဝ် ထမ်, အိူပ် ဇဝ်ဖြာ. ဂေ အီ ဟဝ် အီ ကွယ် ခဲင် ကာပိုမ် တွိုန်, ဂေ ဘော ထူမ် ပီ တဝ်း ဂါယ်.
26 ဒေါ အန် တီ အူ ဇေန့်, မာအိမ် ဝီ ယေန့် ကာဆဝ်, တဲး စေန့် ရွင့် ဘော ရဲင် ခဲင် ကာပိုမ် ကာပျာတ့် လိုဝ် တူတ့် အူ ဇေန့်. မာလုဝ်း ဒွန် မာလုဝ်း ဘော န့ ဝိုဝ်း. ဝန် ဟိန် ပီ ပက် ဂေ ဒီ ဒဲ ဘော ပ့လဝ် ဒွန် အီ ဘော ကာဝိုဝ်း စုဝ်း တူတ့်.
27 ဒေါ အန် တီ ဒါ အီ ဘ်ု ကာပိုမ်, အန် ဟဲ့ အိတ်. အန် ဝီ န့ဆိုဝ်း, ဝီ ယိတ့် ဘော ယိုဝ် မာလုဝ်း ခဲင် ကာပိုမ် ဟဲ့ န့ဝိုဝ်း တူတ့်. အန် ဝီ ထွတ် မာပွါ့ လာင် အန်, တဝ်း ဒီ ငဝ်း အာဆာက် အန်. အန် ထာင်, ဂေ ဒူအီ အီ ကွယ် ခဲင် ကာပိုမ် ဘောကာဂ့လျီတ် ဟဲ့ ဟွတ့် လေး တဝ် တူတ့်.
28 အာပေါလူ ယီ ဒတ် ဒီ အန် တဝ်း, “မဲ ကွဲ့ ငဝ်း အာဆာက် မဲ, ကွဲ့ ဘူင် မာဆေ. ယေ ဒွန် အီ ဆီ ကွယ် ခဲင် ကာပိုမ် နီ.”
29 ပန် တီ ဒါ အီ ဘ်ု ကာပိုမ် တွိုန်, အန် ဝီ မှာန့်, တဲး ဂေ ပီဒဝ့် ဒေန်, တဲး န့ ဘ့လာင်. ဟဲ့ ဟွတ့်, အန် ဝီ ဟာဝ် ဇမ် ဒူင် ကွယ် အာပေါလူ ဂါယ် အာဆီလာတ်. အန် မိူဝ် ဟဲ့ ယုဝ်, တဲး အန် ကော ဒီယေန့်, ဝီ ဂူမ် ဒီ အာတ့် ဂါယ်.
30 အန် ဟဲ့ ဟွတ့် တဲး ဂါယ် လေး ခဲင် ကာပိုမ်, အန် ဝီ တဝ်း, “ဘာယ် ဒါ ဆာရာ အုဝ်, မာဆေ ပီ လုဝ် ဘူင် အုဝ်, တဲး န့ ချွတ် အုဝ်.း”
31 အာပေါလူ ဂါယ် အာဆီလာတ်, ဂါယ် ဝီ တဝ်း, “တဲး မဲ ညှိုမ် ဇဝ် ယေဆူ. ဟဲ့ ဟွတ့်, ဇဝ်ဖြာ ဒီ ချွတ် ဘော မဲ, ဘော န့ဟူမ် မဲ.”
32 ဝါယ် အန် တီ ဂါယ် ဝီ ကာလာင် လွင် ဇဝ် ယေဆူ တဲး ဘော ဒါ အီ ဘ်ု ကာပိုမ် ဘော ဂေ အီ ကွယ် ခဲင် ကာင် အန် ပွိုန် ဒီ ထူမ် ဒွန် အီ.
33 ဒေါ အန် တီ ခဲင် မှိုဝ် န့ ဆီ အပ် ဝွင့်, ဒါ အီ ဘ်ု ကာပိုမ် တွိုန်, ဝီ ဒဲ့ အာပေါလူ ဂါယ် အာဆီလာတ်, တဲး အန် ပွိုန် ဒီ ဘာယ် ဒိမ် ဂါယ် ကာဆိူဝ် မး အီ. ဟဲ့ ဟွတ့် ဘော အန် ဘော န့ဟူမ် အန်, ဂေ ဘောကာဂ့လျီတ်, ဝီ ခမ် ဒီ စိုပ် ခဲင် အိုမ်.
34 ဝါယ် အန် တီ အန် ဝီ ဒဲ့ ဂါယ် ဝေန့် ဒီ ကာင် အန်, ဝီ ဘ့လေး ပီ ဒီ ဟူမ်, တဲး ဂါယ် ဟူမ်. အန် မိူဝ် ဟဲ့ မိုဝ်း နဝ်း ဒါခိုယ် ကာဆဝ် ကူပ် ညှိုမ် လိုပ် ဂေ ဇဝ်ဖြာ.
35 ပါ ခဲညှာ, ပြဲ ဘော ဝီ ဘ့လာင်, ဂေ ဒါ တာင် ရုဝ်မာ ဝီ တိုယ် ဒါ ဆိုက်, တဲး ဂေ စ်ု ဒါ အီ ဘ်ု ကာပိုမ်, တဲး အန် ဘ့လေး ဂါယ် အာ ဝီ, တဲး ဂါယ် ပွိုန် ဒီ လေး ဟာဝ်.
36 ဒါ အီ ဘ်ု ကာပိုမ် ဝီ ကာလာင် လွင် အန် တီ ဒီ အာပေါလူ. အန် တဝ်း, “ဂေ ဒါ တာင် ရုဝ်မာ ဟဲ့ တိုယ် ဒါ ဆိုက် တဝ်း, ဂေ ဟဲ့ ဘ့လေး ဘာယ်, တဲး ဘာယ် ဟာဝ်. ခုဝ်, ဘာယ် ပွိုန် ဟာဝ် ဒူပ် န့တေန့် ဘာယ်. တဲး ဘာယ် ဟာဝ် ဒါခိုယ်.”
37 အာပေါလူ ယီ တဝ်း ဒီ ဒါ ဆိုက် တွိုန်, “ယာယ် ဟဲ့ မုး ဒူအီ ရုဝ်မာ. ဂေ ယီ တူ ဆုင်ဖျာတ် အာမူ ယာယ်, ဝီ မး ယာယ် ပီယေန့်, တဲး ဒွန် အီ ယိုဝ်. ဟဲ့ ဟွတ့်, ဂေ ဟဲ့ ဝီ ခြွင့် ယာယ် ခဲင် ကာပိုမ်. ဒေါ တီ နီ ဂေ ဆီ ဝီ စ်ု ယာယ် လေး ဒီ နီ, ကွဲ့ တဲး အီ ဟဝ် နပ် လွင် အန် တီ. အာဝ် ပွိုန် ဘူင် ပါယ် တီ. ဂေ ဒါ တာင် လုဝ် တး ရာင် ဂေ, တဲး ဂေ တိုယ် ယာယ် လေး, တဲး ဒွန် အီ ကော နပ်.”
38 အာပေါလူ ဟဲ့ ဟွတ့် ကာလာင် ဂြုဝ်း တီ, ဂေ ဒါ ဆိုက် ဝီ ဟာဝ် ကာလာင် လွင် အန် တီ ဒီ ဒါ တာင် ရုဝ်မာ တွိုန်. ဒေါ နပ် ဂေ လွင် အာပေါလူ ဂါယ် အာဆီလာတ် မုး ဒူအီ ရုဝ်မာ, ဂေ ဝီ ယုဝ်. (ကူပ် ဘူင် ဂေ နာ တူ မွှိုမ် အီ တူ ကာအာပ် ဘူင်.)
39 ခုဝ်, ဂေ ဝီ ဟာဝ် ဇမ် ဒူင် ကွယ် ဂါယ်, ဝီ ကာလာင် ဂြုဝ်း ဒါခိုယ် ဒီ ဂါယ်. ဟဲ့ ဟွတ့်, ဂေ ဝီ တိုယ် ဂါယ် လေး ခဲင် ကာပိုမ်, ဝီ မှာန့်, တဲး ဂါယ် လေး ခဲင် မိူင် ဂေ, ဟာဝ် ပေါ အူ ပ့လုဝ့်.
40 ဝါယ် အန် တီ အာပေါလူ ဂါယ် အာဆီလာတ် ဝီ လေး ခဲင် ကာပိုမ်, ဟာဝ် လိုပ် ကာင် ယာ လူဒီ တွိုန်. ဂါယ် ဘော ယိုဝ် ဂေ ဘီနွင် အီ ကွယ် ခဲင် ကာင် အန်, ဂါယ် ဝီ မာနုဝ် ဂေ, တဲး ဂေ မိုဝ်း နဝ်း ပ့လူမ်. ဟဲ့ ဟွတ့်, ဂါယ် ဘော ဝီ လေး ဒူင် ကွယ် ဂေ တီ.

ACT 17
1 ဝါယ် အန် တီ. အာပေါလူ ဂါယ် အာဆီလာတ်, ဟာဝ် ဇမ် မိူင် အမ်ဖီဖုဝ်လီ ဘော မိူင် အာဖုဝ်လူန်. ဟဲ့ ဟွတ့်, ဂါယ် ဝီ ဟာဝ် ဘော မိူင် ထေဆာလူန်. ခဲင် မိူင် ထေဆာလူန် တီ, န့ မိုဝ်း ဇူင် ကြိုပ် ဂေ ဒူအီ ယူဒါ ဇဝ်ဖြာ.
2 အာပေါလူ ဝီ ဘူင် ပီ ပီ ဒွိုမ် ဘူင် အန် ဒွန် နာ ဒွန် ပ့လုဝ့်. ဘော ဇမ် ဆီငဲ ဒီလှဝ်, အန် ဟာဝ် လိုပ် ခဲင် ဇူင် တွိုန်. အာဒါ အူယ် ဆီငဲ ဒီလှဝ် အန် ကာမွုန် ဒီ ဂေ, ကာလာင် လွင် ဘပ် ဇဝ်ဖြာ.
3 အန် ဝီ မာနုဝ် ဂေ, တဲး ဂေ နပ် လွင် ဇဝ် ယေဆူ. အန် တဝ်း, “အူ ဆိန့် ဒေါ ဂုဝ် ဇဝ်ဖြာ ဟဲ့ ခ့ဝါင် တဲး ဒူအီ ပီ တိုယ် အန် ကာဒုး ဒုက် ဒွန် မျုဝ်, တဲး အန် ကော ယမ်. ဟဲ့ ဟွတ့် ယမ်, ဇဝ်ဖြာ ဝီ တဲး အန် ဝီ ယိတ့် ဝီ အိမ်.” အန် ဟဲ့ ဟွတ့် ကာလာင် ဒီ ဂေ လွင် အန် တီ, အန် ဝီ တဝ်း, “ဇဝ် ယေဆူ ဝီ ပီ ကာလာင် အုဝ် ဒီ ဘေ လွင် အန်, အန် မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.”
4 ဂေ ဒူအီ ယူဒါ အီ ထူမ် ဂြုဝ်း တီ, မင် အီ ဘော ညှိုမ်. ဂေ ဘော ဒူပ် အာပေါလူ ဂါယ် အာဆီလာတ်. ဒူအီ ကိူန် အီ မုး အာမျုဝ် ဂြိက် အီ ညှိုမ် ဇဝ်ဖြာ, ဘော အီဘိုန့် အီ မုး ယာ တာင် မင် အီ, ဂေ ဘောကာဂ့လျီတ် ညှိုမ် ပီ ကာလာင် အာပေါလူ ဂါယ် အာဆီလာတ် ဒီ ဂေ.
5 ဂေ ဒူအီ ယူဒါ, ဂေ ယီ တူ အိုင် အာတီ. ဂေ ဟာဝ် ဒီ ကာလး, ဒဲ့ ဒူအီ ဟဝ် မင် အီ အီ ကွယ် ဒီလူယ် ဒီလာယ် ကာဆုး ဂေ ဘူင် ဆီနန် ဆီနိူင်, တဲး ဒူအီ ကိူန် ဘော ဒူပ် ဂေ. ဂေ ဒတ် တာင် ဟာဝ် ဇမ် ကာင် အာယာဆူန်, ဟြေတ့် အာပေါလူ ဂါယ် အာဆီလာတ် ခဲင် ကာင် အာယာဆူန် တီ. ဂေ တဝ်း ဒီ ဒဲ့ ဂါယ် လေး ခဲင် ကာင်, ဝီ ဟာဝ် ဒူပ် ဂေ.
6 ဂေ ယီ တူ ယိုဝ် ဂါယ်. ဟဲ့ ဟွတ့်, ဂေ ဝီ တိုယ် အာယာဆူန် ဘော ဂေ ဘီနွင် မင် အီ, တဲး ဂေ ဟာဝ် ဇမ် ဒူင် ကွယ် ဂေ ဒါ တာင် အီ အိုပ် မိူင်. ဒေါ အန် တီ ဂေ ဝီ ဒတ် တာင် တဝ်း, “ဒူအီ ဂေ နီ, ဂေ ဘူင် ဆီနန် ဆီနိူင် ဒွန် နာ ဒွန် ပ့လုဝ့်. ဂေ ဟဲ့ ဝီ တး ဇမ် ဘော ဒီ နီ.
7 အာယာဆူန် ယီ ဟဲ့ တဲး ဂေ ကွယ် ခဲင် ကာင် အန်. ဒူအီ ဂေ တီ, ဂေ ဘောကာဂ့လျီတ်, ဂေ တူ ဒူပ် ဒါရာ ပီ ဒွါ အာကဲဆာ. ဂေ တဝ်း, န့ မိုဝ်း ခုန်ဒီခမ် ပေါ အူ ကာဒင်. ဂေ တဝ်း, အန် စိူဝ် အာယေဆူ.”
8 ဒေါ ထူမ် ဂေ ဂြုဝ်း တီ ဘော ဂေ ဒူအီ ကိူန် ဘော ဂေ ဒါ တာင် အီ အိုပ် မိူင် ဝီ ဘဲန် နဝ်း ရူ ဒီ ဂေ.
9 ပန် တီ ဂေ ဝီ မှာန့် တဲး အာယာဆူန် ဘော ဂေ ဘီနွင် တွိုန် ဝီ ဒွါ ရွိုန်, ခမ် ဘော ကာဒိက် ဆတ်ဇာ. ဟဲ့ ဟွတ့် ဂေ ဘော ဝီ ဘ့လေး, တဲး ဂေ ဝေန့်.
10 ခဲင် မှိုဝ် တီ, ဂေ ဘီနွင် ဝီ တိုယ် အာပေါလူ ဂါယ် အာဆီလာတ် တဲး ဂါယ် လေး တ မိူင် ဂေ, ဟာဝ် ဇမ် မိူင် ဘေရေ. ဂါယ် ဟဲ့ ဟွတ့် ဇမ် ခဲင် မိူင် ဘေရေ, ဂါယ် ဝီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ.
11 ဂေ ဒူအီ အီ ကွယ် ခဲင် မိူင် ဘေရေ, ဂေ မိုဝ်း နဝ်း ဘွတ်. ဂေ တူ ပီ ဂေ ဒူအီ အီ ကွယ် ခဲင် မိူင် ထေဆာလူန် တွိုန်. ဂေ မိုဝ်း နဝ်း ဆီ ထူမ် ကာဆဝ် ဂြုဝ်း ဇဝ်ဖြာ, ဝီ တဲး န့ လိုပ် ခဲင် နဝ်း ဂေ. ဒွန် ဆီငဲ ဒွန် ဆီငဲ ဂေ ဝီ တိး ဒီ ယွတ် ခဲင် ဘပ် ဇဝ်ဖြာ, တဲး ဂေ နပ် ဆီချာ, ယုဝ် န့ ဟဲ့ မှာန် ပီ မာနုဝ် အာပေါလူ.
12 ဂေ ဒူအီ ယူဒါ ဟဲ့ ကိူန် အီ ညှိုမ် ဇဝ် ယေဆူ. ဘော ဂေ အီမာယ် အာမျုဝ် ဂြိက် ဘော ဂေ အီဘိုန့် အီ မုး ယာ တာင် ခဲင် ဒူအီ အာမျုဝ် ဂြိက် ဟဲ့ ညှိုမ် ဇဝ် ယေဆူ.
13 ဝါယ် အန် တီ ဂေ ဒူအီ ယူဒါ အီ ကွယ် ခဲင် မိူင် ထေဆာလူန် တွိုန်, ဂေ ဘော နပ် လွင် အာပေါလူ ဟဲ့ မာနုဝ် လွင် ဇဝ်ဖြာ ဘော ခဲင် မိူင် ဘေရေ, ဂေ ဝီ ဟာဝ် ဇမ် ဒူင် ကွယ် ဂေ တီ. ဂေ ဝီ တး ကာလာင် ဂြုဝ်း တူ မွှိုမ် လွင် အာပေါလူ, တဲး ဂေ ဒူအီ ကိူန် ဝီ ဘဲန် နဝ်း ရူ ဒီ အန်.
14 ဒေါ အန် တီ အူ ဇေန့် ဂေ ဘီနွင် ဝီ တိုယ် အာပေါလူ, တဲး အန် ဟာဝ် ဇမ် ဘာင် အိုမ် တာင်. အီ မုး အာဆီလာတ် ဂါယ် အာထီမုဝ်ထေ, ဂါယ် ဆီ ကွယ် ခဲင် မိူင် ဘေရေ တွိုန်.
15 ဂေ ဒူအီ အီ တိုယ် အာပေါလူ လေး ခဲင် မိူင် ဘေရေ, ဂေ ဝီ တိုယ် အန် ဟာဝ် ဇမ် မိူင် အေထေန်. ဂေ ဟဲ့ ဟွတ့် ဇမ် မိူင် အေထေန် တီ, အာပေါလူ ဝီ ခ့ဝါင် ဂေ ဝေန့်. အန် ဝီ ဒမ် ဂေ, တဲး အာဆီလာတ် ဂါယ် အာထီမုဝ်ထေ ဝီ တး နင်ဂန် ဒူင် ကွယ် အန်.
16 အာပေါလူ ကွယ် ခဲင် မိူင် အေထေန် နှဝ့် အာဆီလာတ် ဂါယ် အာထီမုဝ်ထေ ဝီ တး ဒူင် ကွယ် အန်. ဒေါ အန် တီ အန် ဘော ယိုဝ် ခဲင် မိူင် ဘော မိူင် မိုဝ်း အာရိုပ် ကိူန် ပီ ကြိုပ် ဂေ ဒူအီ. န့ ဝီ ဘဲန် နဝ်း လိုဝ် ဒီ အန်.
17 ခုဝ်, အန် ဝီ ဟာဝ် ဒီ ဇူင် ဒူင် ကြိုပ် ဂေ ဒူအီ ယူဒါ ဇဝ်ဖြာ, ဝီ ကာမွုန် ဒီ ဒူအီ ယူဒါ ဘော ဒူအီ အာမျုဝ် ဂြိက် အီ ကွယ် ခဲင် မိူင် တီ, အီ မုး ဒူအီ အီ ညှိုမ် ဇဝ်ဖြာ အာခါခ်ု. အန် ဘော ဟာဝ် ခဲင် ကာလး, ကာလာင် ဒီ ဒူအီ အီ ဟဲ့ ကွယ် ခဲင် ကာလး, အီ ဝီ ထူမ် ဂြုဝ်း အန်.
18 န့ ဘော မိုဝ်း ဒူအီ ခဲင် ဖိုင် အေဖီခူရူ ဘော ဒူအီ ခဲင် ဖိုင် ဆန်ဒုဝ် မင် အီ, ဂေ တး လာယ် ကာမွုန် ဒီ အန်. ဂေ မုး ဒူအီ မိုဝ်း အာငျာန်. မင် အီ ဂေ တဝ်း, “မာဆေ န့ မုး, ပီ ကာလာင် ဒူအီ နီ. န့ မုး ဂြုဝ်း ပီယေန့်, အာဝ် မိုဝ်း ဒီခုဝ်.” မင် အီ ဘော တဝ်း, “န့ နှဲန် အန် မာနုဝ် လွင် ဇဝ်ဖြာ အူ ကာဒင် ပီ တူ နပ် အေ.” အာပေါလူ ဟဲ့ မာနုဝ် လွင် ဇဝ် ယေဆူ ဘော လွင် ဒူအီ ဒီ ဝီ ယိတ့် ဝီ အိမ် ဝါယ် ယမ် ဂေ. ကူပ် ကာလာင် အန် ပါယ် တီ, ဂေ ထာင်, အန် မာနုဝ် လွင် ဇဝ်ဖြာ ပီ တူ နပ် ဂေ.
19 ပန် တီ ဂေ ဝီ ဒဲ့ အာပေါလူ တိုယ် အန် ဟာဝ် ဇမ် ခဲင် ဖိုင် အီ လာယ် ဆင်ချာင် ဒဲင် နွန် အာရေ. ဂေ ဝီ တဝ်း ဒီ အန်, “တဲး မဲ ကာလာင် ဒီ ယေ, တဲး ယေ နပ် မာဆေ န့ မုး, အီ ကာမာယ် ပီ မာနုဝ် မဲ.
20 ယေ တူ ဒွိုမ် ယိုဝ် လွင် ပီ မာနုဝ် မဲ. ခုဝ်, ယေ ဆီ နပ် လွင် မာဆေ န့ မုး, ပီ တဝ်း မဲ.”
21 ဂေ ဒူအီ အီ ကွယ် ခဲင် မိူင် အေထေန် တွိုန်, ဘော ဂေ ဒူအီ အာမျုဝ် ဟဝ် အီ တး ကွယ် ခဲင် မိူင် အေထေန် တီ, ဂေ ကွယ် ဒီလူယ် ဒီလာယ် ဘော ဝီ လာယ် ကာမွုန် ဘော ဝီ ထူမ်, ယုဝ် န့ မိုဝ်း အီ ကာမာယ်, ပီ တူ ဒွိုမ် ယိုဝ် ဂေ.
22 ဒေါ ကွယ် ဂေ ဒဲင် နွန် အာရေ တွိုန်, အာပေါလူ ဝီ ယိတ့် စွင့်, စုး ဒီ ကာလာင် ဂြုဝ်း. အန် တဝ်း, “အိုယ် ဘေ ဒူအီ အီ ကွယ် မိူင် အေထေန် နီ. အုဝ် ဟဲ့ နပ်, ဘေ မုး ဒူအီ အီ ဂျုဝ်ဂျာ ကာဆဝ် ဒီ ကြိုပ် ဇဝ်ဖြာ ဘဲန် ကာဒင် ဘဲန် ကာဒင်.
23 ဒေါ ဟာဝ် ဝိန် ဒီလဲ အုဝ် ခဲင် မိူင် ဘေ, အုဝ် ဟဲ့ ယွတ် ဆီချာ အာရိုပ် ဘဲန် မျုဝ် ဘဲန် မျုဝ် ပီ ကြိုပ် ဘေ. ဒေါ အန် တီ အုဝ် ဟဲ့ ယိုဝ် ဒူင် လှူ ဘေ အူ ပ့လုဝ့် အီ မိုဝ်း ပဲ့ အီ ဒဲမ် အုန် နာ ဒဲင် တဝ်း, ‘ဒူင် လှူ ဒီ ဇဝ်ဖြာ ပီ တူ နပ် အေ.’ ဇဝ်ဖြာ ပီ ကြိုပ် ဘေ ဒီ တီ, ဇဝ်ဖြာ ပီ တူ နပ် ဘေ တီ, အုဝ် ဒီ ဝီ ကာလာင် ဒီ ဘေ လွင် အန် ဇဝ် အူ ကာဒင် တီ.
24 ဇဝ်ဖြာ တီ, အန် ဟဲ့ ဖာန် ဘ့လေး ကာဒါယ် ဘော အီ ကွယ် ဒဲင် ကာဒါယ် တူတ့် ဒွန် မျုဝ်. ဇဝ်ဖြာ တီ, အန် ဘော မုး အီ အိုပ် တူတ့် ဒွန် မျုဝ်. ဘော ကာဒါယ် ဘော ဂါင်ဟြာဝ် အန် အိုပ်. ခုဝ်, အန် တူ ကွယ် ခဲင် ဇူင် ခဲင် ဟုဝ် ပီ ဘူင် ဒူအီ တာ ဒဲ ဂေ.
25 ဇဝ်ဖြာ တီ, အန် မိူဝ် တူ လုဝ် ဒူအီ စွယ် အန်. ဘော အာဆာက် အေ ဘော ဖွိုမ် အေ, ဘော ပီ လုဝ် အေ ဒွန် မျုဝ်, အန် ဒွါ တူတ့် ဇိုဝ် တီ ဒီ ဒူအီ ဒွန် အီ. ခုဝ် အန် တီ အန် တူ လုဝ် မာဆေ ပီ ဘူင် အေ ဒွါ ဒီ အန်.
26 အူ ဆိန့် ဒေါ ဂုဝ် အန်, ဇဝ်ဖြာ ဟဲ့ ဖာန် ဘ့လေး အူ ဝီ. ဟဲ့ ဟွတ့်, အန် တဲး လှုက်လှာန် ဝီ တီ ဝီ ဘဲန် ဒူအီ ဘဲန် မျုဝ် ဘဲန် မျုဝ် ဒဲင် ကာဒါယ်, တဲး ဂေ ကွယ် ဒွန် နာ ဒွန် ပ့လုဝ့်. ဇဝ်ဖြာ မိူဝ် ဟဲ့ ပွက့် အုန် ဒီ အာတ့်, ခဲ့ မှဝ် အာဆာက် ဂေ ဒီ တူင့်. အန် ဘော နပ် ဒီ အာတ့် ဒူင် ဒီ ကွယ် ဂေ.
27 ဇဝ်ဖြာ ဟဲ့ ဘူင် ပါယ် တီ, တဲး ဒူအီ ဟြေတ့် အန်, တဲး ဂေ မိုဝ်း နဝ်း ဆီ ဒူပ် အန်, တဲး ဂေ ပွိုန် ဒီ ကာတုန့် အန်. ဇဝ်ဖြာ ယီ တူ ကွယ် ကာတူင့် ဒီ အေ ဒူအီ ဒွန် အီ.
28 ကူပ် မိုဝ်း ဇဝ်ဖြာ တီ, အေ ကော မိုဝ်း အာဆာက်, မိုဝ်း ဖွိုမ် ဘော ပွိုန် ဒီ ဟာဝ်. ဘော ဒါ ဆာရာ ဘေ မင် အီ ဂေ ဟဲ့ ဒွိုမ် တဝ်း, ‘အေ မုး လှုက်လှာန် အန်.’
29 ကူပ် မုး အေ လှုက်လှာန် ဇဝ်ဖြာ, အာဝ် ကာအာပ် အေ တဝ်း, ဇဝ်ဖြာ ပီ ခြိဝ်, ပီ ရွိုန် ဂေ မာဝ်. အာဝ် ကာအာပ် အေ တဝ်း, ဇဝ်ဖြာ မုး အာရိုပ် ရာင် ပီ ဘူင် ဒူအီ, အီ လေး ခဲင် အာငျာန် ဒူအီ.
30 ဒေါ မွိုန် ဇဝ်ဖြာ ဟဲ့ နပ်, ဘေ တူ နပ် လွင် ပီ လုဝ် ဇဝ်ဖြာ. ခုဝ်, အန် တူ ဒမ် မှာပ် ဒီ ဘေ. ဒေါ တီ နီ, ဇဝ်ဖြာ ယီ စ်ု ဒူအီ ဒွန် အီ, အီ ကွယ် ဒွန် နာ ဒွန် ပ့လုဝ့်, တဲး ဂေ ဝီ လှုဝ်း မှာပ် ဂေ, တဲး ဂေ ဝဲန် မှာပ် ဂေ.
31 အန် ဟဲ့ ဟွတ့် ရဝ်း အူ ဆီငဲ ပန် ဒီ ဆုင်ဖျာတ် အန် အာမူ ဒွန် အီ, အီ ကွယ် ဒဲင် ကာဒါယ်. န့ ဘော မိုဝ်း ဒါ အူ ဝီ, ဇဝ်ဖြာ ဟဲ့ စ်ု အန်, တဲး အန် ဆုင်ဖျာတ် အာမူ ဒူအီ, တဲး န့ ဒူပ် နာ မှာန်. ဒူအီ ဝီ တီ ဟဲ့ ဒွိုမ် ယမ်. ဟဲ့ ဟွတ့်, ဇဝ်ဖြာ ဟဲ့ တဲး အန် ဝီ ယိတ့် ဝီ အိမ်. ဇဝ်ဖြာ ဟဲ့ ဘူင် ပါယ် တီ, တဲး ဒူအီ ဒွန် အီ နပ်, အာဆေ ဟဲ့ မိုဝ်း ပွုန် ဒီ ဆုင်ဖျာတ် အာမူ ဒူအီ ဒွန် အီ.”
32 ဒေါ ဟဲ့ ဟွတ့် ကာလာင် အာပေါလူ လွင် ဒူအီ ဒီ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ်, န့ မိုဝ်း မင် အီ, ဂေ စုး ဒီ ကာညး အန်. မင် အီ ယီ တဝ်း, “ယေ ဒီ ဝီ တး ထူမ် ဂြုဝ်း မဲ လွင် အန် တီ ပေါ အူ ဇေန့်.”
33 ဟဲ့ ဟွတ့် ပန် တီ အာပေါလူ ဝီ လေး ဒူင် ကွယ် ဂေ.
34 န့ ယီ မိုဝ်း ဒူအီ မင် အီ, ဂေ ဝီ ဒူပ် အာပေါလူ. ဂေ ဘော ညှိုမ် ဇဝ် ယေဆူ. ကာတဲ ဂေ ဒူအီ အီ ညှိုမ် တီ, န့ ဘော မိုဝ်း ဒူအီ အူ ဝီ အီ စိူဝ် အာဒီအူန်. အန် မုး ဒါ တာင် ခဲင် ဖိုင် အီ လာယ် ဆင်ချာင် ဒဲင် နွန် အာရေ တွိုန်. န့ မိုဝ်း ဘော အီဘိုန့် အူ ဝီ အီ စိူဝ် နာင် ဒေမာရီ, ဘော အီ ဟဝ် မင် အီ အီ ညှိုမ် ဇဝ် ယေဆူ.

ACT 18
1 ဝါယ် အန် တီ အာပေါလူ ဝီ လေး ခဲင် မိူင် အေထေန် တွိုန်, ဝီ ဟာဝ် ဇမ် မိူင် ခုဝ်ရိန်ထူ.
2 ခဲင် မိူင် ခုဝ်ရိန်ထူ အာပေါလူ ကာတုန့် ဒူအီ ယူဒါ အူ ဝီ, အန် စိူဝ် အာခီလာ. အန် တး မိူင် ဖူန်ထူ. ခါ အာတ့် ညှမ် ဘော လှေန့်, ဘော အန် ဘော အီဘိုန့် အန်, အီ စိူဝ် ဖီခီလာ, ဂါယ် ဟဲ့ လေး ခဲင် ကာဒါယ် မိူင် အီတာလီ, ဝီ ဟာဝ် မိူင် ခုဝ်ရိန်ထူ တီ. ခုန်ဒီခမ် အာကာလုဝ်ဒီလက် ဟဲ့ ဒွိုမ် ဟုဝ် လေး ဂေ ဒူအီ ယူဒါ ဒွန် အီ ခဲင် မိူင် ရုဝ်မာ, အီ ကွယ် ခဲင် ကာဒါယ် မိူင် အီတာလီ. ခုဝ်, ဂါယ် ဟဲ့ တဝ် တး ဇမ် ခဲင် မိူင် ခုဝ်ရိန်ထူ. အာပေါလူ ဘော ယိုဝ် ဂါယ်, အန် ဘော ဟာဝ် ဒူင် ကွယ် ဂါယ်.
3 ဘော အန် ဘော ဂါယ် နပ် ဒီ ဘူင် ထိုပ် ဘိက်. ခုဝ်, ဂေ ဝီ ကွယ် ရိုမ်, ဘူင် ရိုမ် ဂါန်.
4 ဒေါ မုး ဒွန် ဆီငဲ ဒီလှဝ်, ဂေ ဝီ ဟာဝ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဂေ ကာမွုန် ဒီ အီ, တဲး ဂေ ကာဆုး ဘော ဂေ ဒူအီ ယူဒါ ဘော ဂေ ဒူအီ ဂြိက်, တဲး ဂေ ညှိုမ် ဇဝ် ယေဆူ.
5 ဝါယ် အန် တီ န့ ယီ မုး အာဆီလာတ် ဂါယ် အာထီမုဝ်ထေ တွိုန်, ဂါယ် တး ဒီ အိူင် မာခေဒူန်, ဝီ ဟာဝ် ဇမ် မိူင် ခုဝ်ရိန်ထူ အီ မုး ဒူင် ကွယ် အာပေါလူ. ဒေါ တး ဇမ် ဂါယ် တီ, အာပေါလူ မိူဝ် စူ ဘူင် ထိုပ်. အန် ဝီ စုး ဒီ ဟုဝ် မီ ဒါရာ ဇဝ်ဖြာ ဆေဆေ. ဒွန် ဆီငဲ, ဒွန် ဆီငဲ, အန် ဝီ ကာလာင် ဒီ ဒူအီ ယူဒါ လွင် ဇဝ် ယေဆူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
6 ဂေ ယီ တူ အိုင် ဒီ ထူမ် လွင် အန် တီ, ဂေ ဝီ ကာညး အန် ဘော ကာလာင် ဂြုဝ်း စီစိဝ် ဒီ အန်. အာပေါလူ ယီ ဒီယိုဝ်း ဆီတုဝ် အန်, တဲး ဂေ နပ်, ဂေ တူ ကာအာပ် ကာလာင် ဂြုဝ်း တီ. အန် ဘော တဝ်း, “တဲး ဘေ ခမ် မှာပ် ဘေ. အုဝ် ဟဲ့ ဟွတ့် ကာလာင် တူတ့် ဂြုဝ်း ဇဝ်ဖြာ ဒီ ဘေ. ဆေ ဘေ တူ ညှိုမ်, န့ တူ မုး ကူပ် တူ နပ် ဘေ လွင် အန်. အူ ဆိန့် ဒေါ တီ နီ, အုဝ် ယီ ဒီ ဟာဝ် ကာလာင် ဒီ ဒူအီ အာမျုဝ် ဟဝ် လွင် ဇဝ်ဖြာ ချွတ် ဘော ဂေ.”
7 ပန် တီ အာပေါလူ ဝီ လေး ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. န့ ယီ မိုဝ်း ဒူအီ အူ ဝီ, အန် စိူဝ် အာထီဒီယူထူ. အန် မုး ဒူအီ အီ ကြိုပ် ဇဝ်ဖြာ အာခါခ်ု. အာပေါလူ ဝီ ဟာဝ် လိုပ် ခဲင် ကာင် အန်, အီ ကွယ် ခူပ် ဇူင် တွိုန်.
8 န့ ယီ မုး ဒါ အီ အိုပ် ဇူင် တီ, အန် စိူဝ် အာခါရီဖူ. ဘော အန် ဘော န့ဟူမ် အန်, ဂေ ဘောကာဂ့လျီတ် ညှိုမ် ဇဝ် ယေဆူ. ဘော ဂေ ဒူအီ အီ ကွယ် မိူင် ခုဝ်ရိန်ထူ, ဂေ ကိူန် ဝီ ထူမ် ဘော ညှိုမ် ဂြုဝ်း အာပေါလူ. ဟဲ့ ဟွတ့် ဂေ ဝီ ခမ် ဒီ စိုပ် ခဲင် အိုမ်.
9 အူ မှိုဝ်, ဇဝ်ဖြာ ဝီ ကာလာင် ဂြုဝ်း ဒီ အာပေါလူ, ဝီ တဲး အန် ယိုဝ် အာရူင် ပီ ဘျ ဇဝ်ဖြာ ဒီ အန်. အန် တဝ်း, “အိုယ် အာပေါလူ. မဲ ကွဲ့ ယုဝ်. တဲး မဲ ကာလာင် ဟာဝ်, ကွဲ့ တဲး မဲ စူ ကာလာင် ဂြုဝ်း.
10 အုဝ် ဇဝ်ဖြာ, အုဝ် ဒီ ကွယ် ရိုမ် ဒူပ် မဲ. န့ တူ မိုဝ်း အာဆေ, အီ ပဲ ဒီ ဘူင် နာ စီစိဝ် ဒီ မဲ. အာဝ် မိုဝ်း အာဆေ အီ ပဲ ဒီ ဘူင် နာ တူ မွှိုမ် ဒီ မဲ. ခုဝ်, ခဲင် မိူင် တီ, န့ ဒီ မိုဝ်း ဒူအီ ကိူန် အီ ဒီ ညှိုမ် ဒူပ် အုဝ်.”
11 ဝါယ် အန် တီ အာပေါလူ ဘော ကွယ် ခဲင် မိူင် ခုဝ်ရိန်ထူ တွိုန် အာဒါ အူ ဆီနမ် ဒီ ဒဝ် မာဂျီန်. အန် ဘော မာနုဝ် လွင် ဂြုဝ်း ဇဝ်ဖြာ ဒီ ဒူအီ အီ ကွယ် ခဲင် မိူင် တီ.
12 န့ မိုဝ်း ဒါ ကာညာ ရုဝ်မာ အူ ဝီ. အန် စိူဝ် အာဂါလီအူန်. ဒေါ အိုပ် အန် အိူင် အာခါယာ, ဂေ ဒူအီ ယူဒါ ဟဲ့ လာယ် ဖြူမ် ဒီ ဖျာက် အာပေါလူ. ဂေ ဝီ ဒိုဝ်း တး တိုယ် အန် ဒီ အာတ့် ဒါ ကာညာ တီ.
13 ဂေ တဝ်း, “ဒူအီ နီ, အန် ကာဆုး ဒွန် အီ, တဲး ဂေ ကြိုပ် ဇဝ်ဖြာ, ကွဲ့ တဲး ဂေ ဒူပ် ဒါရာ ခဲင် မိူင် ယေ.”
14 အာပေါလူ ယီ ဆီ ကာလာင် ဂြုဝ်း ဒီ အာဂါလီအူန် တွိုန်. အာဂါလီအူန် ယီ တူ တဲး အန် ကာလာင်. အန် ဝီ စုး ဒီ ကာလာင် ဂြုဝ်း ဒီ ဒူအီ ယူဒါ တဝ်း, “အိုယ် ဘေ ဒူအီ ယူဒါ, ဆေ န့ ဘော မုး အာမူ လွင် ဒူအီ အီ ဘူင် နာ တူ မွှိုမ်, ဆေ န့ ဘော မုး အာမူ လွင် ဒူအီ အီ တူ ဒူပ် ဒါရာ မိူင် အေ, အုဝ် ဘော လုဝ် ထူမ် ဆီချာ ဂြုဝ်း ဘေ.
15 အာမူ ဘေ ယီ မုး လွင် ဂြုဝ်း မင် ဒုဝ် ဘော စိူဝ် ဒူအီ မင် အီ ပီ တူ လာယ် ဖြူမ် ဘေ လွင် ဒါရာ ဘေ. အာတီ ဘေ လုဝ် တဲး န့ ကာဆိူဝ် ကာတဲ ဘေ. အုဝ် တူ ဆုင်ဖျာတ် အာမူ ဇိုဝ် တီ.”
16 ပန် တီ ဒါ ကာညာ အာဂါလီအူန် ဝီ စ်ု ဂေ လေး ဒူင် ကွယ် အန်.
17 ဝါယ် အန် တီ ဂေ ဒူအီ ကိူန် ဝီ မှေတ့် အာဆူထိင်, အီ မုး ဒါ အီ အိုပ် ဇူင်. ဂေ ဝီ စုး ဒီ မး အန် ဒီ အာတ့် ဂေ ဒါ တာင် အီ ဆုင်ဖျာတ် အာမူ အီ. ဒါ ကာညာ အာဂါလီအူန် တွိုန် ယီ တူ ဘူင် မာဆေ.
18 ဝါယ် အန် တီ အာပေါလူ ဘော ကွယ် ရာမ် လှေန့် ခဲင် မိူင် ခုဝ်ရိန်ထူ တွိုန်. ဟဲ့ ဟွတ့်, အန် ဝီ မှာန့်, တဲး ဂေ ဘီနွင် ခ့ဝါင် အန် ဟာဝ် ပေါ အူ ပ့လုဝ့်. အန် ဝီ ပဝ့် ရိုဝ် ဆင်ဖုဝ် ဟာဝ် မိူင် ဆူရီ. ယာ ဖီခီလာ ဂါယ် အာခီလာ တွိုန်, ဂါယ် ဘော ဒူပ် အန်. ဒေါ ဟာဝ် ဂေ ဒူပ် န့တေန့်, အာပေါလူ ဟဲ့ ဒွါ ကာဒိက် ဆတ်ဇာ ဒီ ဇဝ်ဖြာ. ဒေါ ဟဲ့ ဟွတ့် ပွုန် အာခြာဝ် ပီ ခမ် အန် တီ, ဒေါ ဝီ ဇမ် ဂေ ခဲင် မိူင် ကေန်ဆေ, အန် ဝီ ကပ် ဂိန့် အန်.
19 ဂေ ဝီ တး ဇမ် မိူင် အဲဖဲ, အန် ဝီ တဲး ယာ ဖီခီလာ ဂါယ် အာခီလာ ကွယ် ခဲင် မိူင် တီ. အန် အူ ဝီ ယီ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, တဲး အန် ဝီ ကာမွုန် ဒီ ဂေ.
20 ဂေ ဝီ မှာန့်, တဲး အာပေါလူ ကွယ် လှေန့် ခဲင် မိူင် ဂေ. အာပေါလူ ယီ တူ ဖြူမ်.
21 ဒေါ လေး အန် ဒူင် ကွယ် ဂေ, အန် ဝီ တဝ်း, “ဆေ န့ မုး ပီ လုဝ် ဇဝ်ဖြာ, အုဝ် ဒီ ဝီ တး ဒူင် ကွယ် ဘေ ပေါ အူ ဇေန့်.” အန် ဟဲ့ ဟွတ့် ကာလာင် ဂြုဝ်း တီ, အန် ဝီ ပဝ့် ရိုဝ် ဆင်ဖုဝ်, လေး ခဲင် မိူင် အဲဖဲ.
22 အန် ဟဲ့ ဝီ ဇမ် မိူင် ကေဆာရေ, အန် ဝီ ဟာဝ် ကာလာင် ဂြုဝ်း ဒီ ဂေ ဒူအီ ခဲင် ဖိုင် ဇဝ် ယေဆူ. ဟဲ့ ဟွတ့်, အန် ဝီ ဟာဝ် လူင် မိူင် အန်ထီအုဝ့်.
23 အာပေါလူ ဟဲ့ ဟွတ့် ကွယ် ခဲင် မိူင် အန်ထီအုဝ့် အာဒါ ဖွုန် ဖန် ဆီငဲ, အန် ဝီ ဟာဝ် ဘဲန် ပ့လုဝ့် ဘဲန် ပ့လုဝ့် ခဲင် အိူင် ဂါလာထီ ဘော ခဲင် အိူင် ဖူဂီ. အန် ဝီ မာနုဝ် ဂေ ဒီဘဲ ဇဝ် ယေဆူ တဲး ဂေ ဝီ ညှိုမ် ဆီချာ.
24 ဒေါ အန် တီ န့ မိုဝ်း ဒူအီ ယူဒါ အူ ဝီ, အန် စိူဝ် အာဖောလူန်. မိူင် ဘြိမ် အန် မုး မိူင် အာလေဆန်ဒါရေန်. အန် ဝီ တး ဇမ် မိူင် အဲဖဲ တွိုန်. အန် မိုဝ်း အာငျာန်, နပ် ဆီချာ ဘပ် ဇဝ်ဖြာ.
25 အီ ဟဝ် ဟဲ့ ဟွတ့် မာနုဝ် အန် လွင် န့တေန့် ဒီ ဒူပ် ဇဝ် ယေဆူ. နဝ်း အန် ဟဲ့ အိုင် ကာဆဝ်. အန် ဘော နပ် ဆီချာ ဒီ ကာလာင် ဒီ အီ ဟဝ် လွင် ဇဝ် ယေဆူ. အန် နပ် မီ အူ မျုဝ် လွင် ဒါ ဆာရာ အာယောဟာန် စိုပ် ဒူအီ ခဲင် အိုမ်, တဲး ဂေ လှုဝ်း ဝဲန် မှာပ် ဂေ. လွင် ဆီဖဝ် စိုပ် အီ ခဲင် အိုမ် ပေါ အူ မျုဝ် အန် ယီ တူ နပ်.
26 ဒါ ဆာရာ တီ, အန် စုး ဒီ ကာလာင် ဆိူဝ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. ဘော အာခီလာ ဂါယ် ယာ ဖီခီလာ တွိုန် ထူမ် ဂြုဝ်း ပီ ကာလာင် အန်. ပန် တီ ဂါယ် ဝီ ဘာင် အန် တး လိုပ် ခဲင် ကာင် ဂါယ်, တဲး ဂါယ် ဝီ မာနုဝ် အန် ကာပွါ လွင် န့တေန့် ဒီ ဒူပ် ဇဝ် ယေဆူ.
27 အာဖောလူန် ယီ တဝ်း ဒီ ဟာဝ် အိူင် အာခါယာ. ဂေ ဘီနွင် မိူဝ် ဖြူမ် ဘော အိုင် ကာဆဝ် လွင် အန် တီ. ဂေ ဘော ဒဲမ် ပဲ့ တဲး ဂေ ဒီဘဲ ဇဝ် ယေဆူ အီ ကွယ် ခဲင် အိူင် အာခါယာ ဝီ ရွုး အန်, တဲး အန် ဘဲန် ခဲတ့် ဂေ. အန် ဟဲ့ ဟွတ့် ဇမ် ဒူင် ကွယ် ဂေ, အန် ဝီ ပွိုန် ဒီ စွယ် ကိူန် ဂေ ဒူအီ အီ ညှိုမ် ဇဝ် ယေဆူ. ခါ အာတ့် ဇဝ်ဖြာ ဟဲ့ ဟွတ့် ကာဝေ ဂေ, တဲး ဂေ မိူဝ် ညှိုမ် ဇဝ် ယေဆူ.
28 အန် နပ် ဒီ ကာလာင် ဆီချာ ဒီ ဂေ ဒူအီ ယူဒါ, တဲး ဂေ နပ်, ပီ ထာင် ဂေ လွင် ဇဝ် ယေဆူ အာဝ် မှာန်. အန် နပ် ဒီ ဘျ ဒီ ဂေ ခဲင် ဘပ် ဇဝ်ဖြာ, န့ ဟဲ့ ဒဲမ် အုန် ပါယ် မှဝ် လွင် ဇဝ် ယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.

ACT 19
1 ဒေါ ကွယ် အာဖောလူန် ခဲင် မိူင် ခုဝ်ရိန်ထူ (အီ ကွယ် ခဲင် အိူင် အာခါယာ), အာပေါလူ ယီ ဟာဝ် ခဲင် မိူင် ဒွန် မိူင် အီ ကွယ် နာ ကွာ. ဟဲ့ ဟွတ့်, အန် ဝီ ဇမ် မိူင် အဲဖဲ. ခဲင် မိူင် အဲဖဲ တွိုန်, အန် ဝီ ကာတုန့် ဒီဘဲ ဇဝ် ယေဆူ မင် အီ.
2 အန် ဒီမွှတ် ဂေ တဝ်း, “ဒေါ ညှိုမ် ဘေ ဇဝ် ယေဆူ, နဝ်း ဖွိုမ် ဇဝ်ဖြာ ဟဲ့ လိုပ် ခဲင် နဝ်း ဘေ.း” ဂေ ဝီ တဝ်း ဒီ အန်, “ယေ တူ နပ် မာဆေ လွင် နဝ်း ဖွိုမ် ဇဝ်ဖြာ, တူ ဒွိုမ် ယိုဝ် အီ ကာလာင် လွင် အန် တီ.”
3 ပန် တီ အာပေါလူ ဝီ တဝ်း, “ဆေ န့ ပါယ် တီ, မာဆေ ပီ ညှိုမ် ဘေ ဒေါ ခမ် ဘေ ဒီ စိုပ် ခဲင် အိုမ်.း” ဂေ ဝီ တဝ်း, “ယေ ညှိုမ် ပီ မာနုဝ် ဒါ ဆာရာ အာယောဟာန် တွိုန် လွင် လုဝ် စိုပ် ခဲင် အိုမ်.”
4 အာပေါလူ ဝီ တဝ်း, “ဒါ ဆာရာ အာယောဟာန် တွိုန် စိုပ် ဒူအီ ခဲင် အိုမ် ဝါယ် လှုဝ်း ဂေ မှာပ် ဂေ, တဲး ဂေ ဝဲန် မှာပ် ဂေ. အန် ယီ မာနုဝ် ဒူအီ, တဲး ဂေ ညှိုမ် ဒါ ဆာရာ ပေါ အူ ဝီ, အီ ဒီ တး ဒီ ပန် အန်, အီ မုး ဇဝ် ယေဆူ.
5 ဂေ ဘော နပ် လွင် အန် တီ, ဂေ ဝီ ခမ် ဒီ စိုပ် ခဲင် အိုမ် ကူပ် ညှိုမ် ဂေ ဇဝ် ယေဆူ.”
6 ပန် တီ အာပေါလူ ဝီ ဒါင် ဒဲ အန် ဒဲင် ဂိန့် ဂေ. ဒေါ အန် တီ နဝ်း ဖွိုမ် ဇဝ်ဖြာ ဘော လိုပ် ခဲင် နဝ်း ဂေ. ဂေ ဝီ စုး ဒီ ကာလာင် ဂြုဝ်း ပီ တူ ဒွိုမ် နပ် ဂေ. ဂေ ဘော ဘျာန် ဂြုဝ်း ဇဝ်ဖြာ.
7 ဒူအီ ဂေ တီ, န့ မုး အီမာယ် ဂိုဝ် ဒီ အာ ဝီ.
8 ဝါယ် အန် တီ အာပေါလူ ဝီ လိုပ် ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ. အာဒါ အူယ် မာဂျီန် အန် ဝီ လာယ် ဆင်ချာင် ဒီ ဂေ ဘော ကာဆုး ဂေ, ဝီ ကာလာင် ဆိူဝ် တဲး ဂေ ညှိုမ် ဒါရာ ဇဝ်ဖြာ လွင် ဒီ အိုပ် အန် ကာဒါယ်.
9 န့ ယီ ဝီ မိုဝ်း မင် အီ, ဂေ ဝီ ကာဘိတ် နဝ်း ဂေ. ဂေ တူ အိုင် ဒီ ညှိုမ် ပီ မာနုဝ် အာပေါလူ. ဂေ ဝီ စုး ဒီ ကာလာင် ဂြုဝ်း တူ မွှိုမ် ဒီ ဒူအီ ကိူန် လွင် န့တေန့် ဒီ ဒူပ် ဇဝ် ယေဆူ တီ. ခုဝ်, အာပေါလူ မိူဝ် တူ ဝီ ဟာဝ် လိုပ် ခဲင် ဇူင် တွိုန်. အန် ဝီ ဒဲ့ ဂေ ဒီဘဲ အီ ညှိုမ် ဇဝ် ယေဆူ, တဲး ဂေ ဟာဝ် ဒူပ် အန်. ဒွန် ဆီငဲ အန် ဝီ မာနုဝ် ဂေ ခဲင် ဟူင် ဟေန် အီ မုး ကြုဝ် အာထူရာနူ.
10 အာဒါ အာ ဆီနမ် အန် မာနုဝ် ဂေ ဒူအီ ပါယ် တီ. န့ တဲး ဂေ ဒူအီ အီ ကွယ် ခဲင် အိူင် အာဆီယာ ဘော အိူင် ကော နပ် လွင် ဇဝ် ယေဆူ. ဂေ ဒူအီ ယူဒါ ဘော ဂေ ဒူအီ ဂြိက် နပ် ဒီ ထူမ် ပါယ် တီ.
11 ဇဝ်ဖြာ မိူဝ် ဒွါ ပွုန် အန် ဒီ အာပေါလူ, တဲး အန် ဘူင် အီ မွှိုမ် အာမ် ကာဆဝ်.
12 ဂေ ဒူအီ ကိူန် နပ် ဒီ ဒိုဝ်း ခြိုင် ပီ ဒွိုမ် ပါ အန်, ဝီ ဘ့လေး ဒဲင် ဒုဝ် ဘူင့် ဒူအီ ဆဝ်, တဲး ဆဝ် ဝီ ကဲန် ဝီ ဟြာယ်. ဘော ကာနမ် ဟာယ် အီ ကွယ် ခဲင် ဒုဝ် ဘူင့် ဒူအီ နပ် ဒီ လေး တဝ်.
13 န့ ယီ မိုဝ်း ဒူအီ ယူဒါ မင် အီ အီ ဟာဝ် ဒွန် နာ ဒွန် ပ့လုဝ့် စ်ု ကာနမ် ဟာယ် လေး ခဲင် ဒုဝ် ဘူင့် အီ ဟဝ်. ဂေ ဝီ ထေဝ် ဒီ ဂါဝ် ပွုန် ဇဝ် ယေဆူ, စ်ု ကာနမ် လေး ခဲင် ဒုဝ် ဘူင့် ဒူအီ. ဂေ တဝ်း, “ယေ ဂါဝ် ပွုန် ဇဝ် ယေဆူ ဝီ ပီ မာနုဝ် အာပေါလူ, စ်ု ဘေ ကာနမ် လေး ခဲင် ဒုဝ် ဒူအီ.”
14 န့ မိုဝ်း ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ အူ ဝီ, အီ စိူဝ် အာဝီဝါ. ဘော အန် ဘော ဂွန် အီမာယ် အန် ဘူ ဝီ ထေဝ် ဒီ ဘူင် ပါယ် တီ.
15 အူ ဆီငဲ, ကာနမ် ဟာယ် ဝီ ဝျီ့ ဂြုဝ်း ဂေ တီ တဝ်း, “အုဝ် ဟဲ့ နပ် ဇဝ် ယေဆူ. အုဝ် မိူဝ် ဟဲ့ ဒွိုမ် ယိုဝ် လွင် အာပေါလူ. အီ မုး ဘေ, အာဆေ ဘေ မုး.း”
16 ပန် တီ ဒူအီ အီ မိုဝ်း ကာနမ် ဟာယ် ခဲင် ဒုဝ် အန်, အန် ဝီ ယိတ့် မှေတ့် ဂေ ဘော ပဲ ဂေ, ဝီ မး ကာဆဝ် ဂေ. ပန် တီ ဂေ ဝီ တဝ် လေး ခဲင် ကာင်, အာဝ် ဟူ မိုဝ်း ခြိုင် အီ ဒိုက် ဒီ ဒုဝ် ဂေ, ဂေ မိူဝ် ဟဲ့ ဒိမ် ဟဲ့ လေး နှာမ် ဘော ဒုဝ်.
17 ဘော ဂေ ဒူအီ ယူဒါ ဘော ဂေ ဒူအီ ဂြိက် အီ ကွယ် ခဲင် မိူင် အဲဖဲ, ဂေ ဘော နပ် လွင် အန် တီ. န့ တဲး ဂေ ဘောကာဂ့လျီတ် ယုဝ် ကာဆဝ် ဘော ရုဝ်ဆေ ဇဝ် ယေဆူ.
18 ဂေ ဒူအီ အီ ညှိုမ် ဇဝ် ယေဆူ, ဂေ ကိူန် ဝီ တး ကာလာင် လွင် မှာပ် ပီ ဒွိုမ် ဘူင် ဂေ, တဲး ဒွန် အီ နပ် ဒီ ထူမ်.
19 ဂေ ဒူအီ အီ ဒွိုမ် ဘူင် မျလှဲ့ ဂေ ဝီ ဒိုဝ်း တး ဘပ် ဂေ, ဝီ ဘ့လေး ကာဇု, ဝီ ဒုဝ့် ကာဆိုမ် တူတ့် ခဲင် ငဝ်. ဂေ ဝီ တိး တူတ့် ငဝ်း ဘပ် ဂေ တီ, န့ ကော ဝီ ဘဲန် ရွိုန် ဖန် မှိုန့် ဘူင့်.
20 ပါယ် တီ ဘော မိုဝ်း ဂေ ဒူအီ ကိူန် ကော နပ် လွင် ဇဝ်ဖြာ ချွတ် ဒူအီ. ဂေ ဒူအီ အီ ညှိုမ် ဇဝ် ယေဆူ ဘော ကြဲ ဒီ ကိူန် ကာပွါ.
21 ဝါယ် အန် တီ အာပေါလူ ဝီ ခြာမ် ဒီ ဟာဝ် အိူင် မာခေဒူန် ဂါယ် အိူင် အာခါယာ, တဲး အန် ဝီ ဟာဝ် ဇမ် မိူင် ယေရူဆာလဲမ်. အန် တဝ်း, “ဝါယ် အန် တီ အုဝ် ဘော လုဝ် ဟာဝ် ဇမ် မိူင် ရုဝ်မာ.”
22 အန် ဟဲ့ ဟွတ့် တဝ်း ပါယ် တီ, အန် ဝီ တိုယ် အီ စွယ် အန် အာ ဝီ, အီ စိူဝ် အာထီမုဝ်ထေ ဂါယ် အာရာထူ, တဲး ဂါယ် ယဲတ့် ဒီ အာတ့် ဟာဝ် အိူင် မာခေဒူန် တွိုန်. အာပေါလူ ယီ ဆီ ကွယ် ခဲင် အိူင် အာဆီယာ တွိုန် အာဒါ အီ စဲက်.
23 ဒေါ အန် တီ န့ ယီ ဘဲန် ဆီနန် ဆီနိူင် ခဲင် မိူင် အဲဖဲ ကူပ် န့တေန့် ဒီ ဒူပ် ဇဝ် ယေဆူ.
24 န့ မိုဝ်း ဒူအီ အူ ဝီ, အန် စိူဝ် အာဒေမေတ်. အန် မုး ဒါ အီ စိုမ် ရွိုန်, ဘူင် အာရိုပ် ရာင် နာင် ကာနမ် အီ စိူဝ် အေထေမီ. အာဆေ ဘူင် ဂါန် ဇိုဝ် တီ, အန် ပွိုန် ရွိုန် ကိူန် ကာဆဝ်.
25 ဒါ အာဒေမေတ် ယီ ဒဲ့ ကာဇု ဂေ ဒွန် အီ, အီ ဘူင် ဂါန် ပီ အန်. အန် တဝ်း ဒီ ဂေ “အိုယ် ဘေ ဂိုက်, ဘေ ဟဲ့ နပ် ဂါန် ပီ ဘူင် အေ နီ, န့ တဲး အေ ခြမ်.
26 ဘေ ယီ နပ် လွင် အာပေါလူ တွိုန်. ခဲင် မိူင် အဲဖဲ ဘော မိူင် အန် ဟဲ့ ကာဆုး ဒူအီ ကိူန်, တဲး ဂေ ဝဲန် ပီ ညှိုမ် ဂေ, တဲး ဂေ ဝီ ဒူပ် အန်. အာဝ် ဝန် မီ ခဲ့ တီ. အန် ဟဲ့ ဟွတ့် ဇမ် ဒွန် နာ ဒွန် ပ့လုဝ့် ခဲင် အိူင် အာဆီယာ ဘော အိူင်. အန် တဝ်း, အာရိုပ် ပီ ဘူင် ဒူအီ အာဝ် မုး ဇဝ်ဖြာ.
27 ခုဝ်, ပီ ဘူင် အန် ဟဲ့ မွှိုမ် ယုဝ်. အေ လုဝ် ယုဝ် ဒူအီ ဒီ တဝ်း, ‘ဂါန် ပီ ဘူင် အေ အာဝ် ဘွတ်, အာဝ် မွှိုမ်.’ အာဝ် ဝန် မီ ခဲ့ တီ. အာဝ် လှေန့်, ဂေ ဒီ ဘော တဝ်း, ဘော ဟုဝ် ဒူင် ကွယ် နာင် အေထေမီ အေ အာဝ် ဘွတ်. ဘော နာင် အေထေမီ ပီ ကြိုပ် အေ ဒွန် အီ အီ ကွယ် ခဲင် အိူင် အာဆီယာ ဘော ဒွန် နာ ဒွန် ပ့လုဝ့် ဒဲင် ကာဒါယ်, ဂေ ဒီ ဘော ဝဲန် အန်.”
28 အန် ဟဲ့ ဟွတ့် ကာလာင် ဂြုဝ်း တီ, ဂေ ဒူအီ အီ ထူမ် ဂြုဝ်း အန်, ဂေ ဝီ ရူ ကာဆဝ်. ဂေ ဝီ စုး ဒီ ဒတ် တာင် တဝ်း, “နာင် အေထေမီ ခဲင် မိူင် အဲဖဲ ဟဲ့ ဘွတ် ကာဆဝ်.”
29 ပန် တီ ဂေ ဒူအီ ခဲင် မိူင် ဘော မိူင် ဘော ဆီနန် ဆီနိူင် အူ ဇေန့်. ဂေ ဘော ဖိုင် ဝီ ဖူင့် ဟာဝ် ကာဇု ဒူင် ဘူင် ဂေ ဘ့လွယ်. ဂေ ဘော ဒိုဝ်း အာဂါယူ ဂါယ် အာရီထာခူ အီ ဟဲ့ တး အိူင် မာခေဒူန်, ဟာဝ် ဒူပ် အာပေါလူ. ဂေ စ်ု ဂါယ် ဒူပ် ဂေ, ဟာဝ် ဇမ် ဒူင် ကာဇု ဂေ.
30 အာပေါလူ တဝ်း ဒီ ဟာဝ် ဒူင် ကာဇု ဂေ ဒူအီ ကိူန်, တဲး အန် ဝီ ကာလာင် ဂြုဝ်း ဒီ ဂေ. ဂေ ဒီဘဲ ဇဝ် ယေဆူ ယီ တူ တဲး အန် ဟာဝ်.
31 န့ ဘော မိုဝ်း ဒါ တာင် အီ အိုပ် မိူင် မင် အီ. ဂေ မုး ဂိုက် အာပေါလူ. ဂေ ဘော တိုယ် ဒူအီ အူ ဝီ, တဲး အန် ကာလာင် ဒီ အာပေါလူ, ကွဲ့ တဲး အာပေါလူ ဟာဝ် ဒူင် ကွယ် ဂေ ဒူအီ ကိူန်.
32 ဒူင် ကွယ် ဂေ ဒူအီ ကိူန်, ဂေ ယီ ဒတ် တာင်, အူ ဝီ အူ မျုဝ်. ဂေ ကိူန် တူ နပ်, မာဆေ န့ မုး, မှဝ် န့ ပါယ် ပီ တး ကာဇု ဂေ.
33 ဂေ ဒူအီ ယူဒါ ဝီ တိုယ် အာလေဆန်ဒါရူ, တဲး အန် ဟာဝ် ဇမ် ဒီ အာတ့် ဂေ ဒူအီ ကိူန်. ဂေ ထာင် န့ မုး အာမူ အန်. အာလေဆန်ဒါရူ ဝီ စုဝ့် ဒဲ အန်, တဲး အန် ပွိုန် ကာလာင် ဂြုဝ်း ဒီ ဒူအီ ကိူန်.
34 ဂေ ဝီ ယိုဝ်, အန် ဟဲ့ မုး ဒူအီ ယူဒါ, ဂေ ဝီ စုး ဒီ ဒတ် တာင် အူ ဇေန့် ကော နုဝ့် အာဒါ အာ နာရီ. ဂေ တဝ်း, “နာင် အေထေမီ ခဲင် မိူင် အဲဖဲ ဟဲ့ ဘွတ် ကာဆဝ်.”
35 န့ ယီ မိုဝ်း ဒါ ဇာရေ ခဲင် မိူင် တွိုန်. အန် ပဲ ပီယေန် ဂေ ဒူအီ ကိူန်. အန် တဝ်း, “အိုယ် ဘေ ဒူအီ အီ ကွယ် ခဲင် မိူင် အဲဖဲ နီ. ဒွန် အီ ဟဲ့ နပ် လွင် အေ ဒူအီ ခဲင် မိူင် အဲဖဲ, အေ ဘ်ု လိုမ်လာ ဟုဝ် တာင် အီ မုး ဒူင် ကွယ် နာင် အေထေမီ အီ ဘွတ်. အေ ဘ်ု အာရိုပ် အန် အီ ဟဲ့ စုဝ်း လူင် ခဲင် ဂါင်ဟြာဝ်, ဇမ် ဒီ နီ.
36 အေ ဒွန် အီ နပ် လွင် အန် တီ. အာဝ် မိုဝ်း အီ တူ နပ်. ခုဝ် အန် တီ ဘေ ကာအာပ် ကွယ် ဆီချာ, တူ ဘူင် ဆီနန် ဆီနိူင်, ဘေ လုဝ် ဇေန့်ဇာ ဒီ အာတ့် ပီ ဒီ ဘူင် ဘေ.
37 ဘေ ဟဲ့ တိုယ် ဒူအီ ဂါယ် တီ တး ဒီ နီ. ဂါယ် ယီ တူ ဘူင် နာ တူ မွှိုမ် မာဆေ. ဂါယ် တူ ပြာ ကြုဝ် ခဲင် ဟုဝ် ဘွတ်. ဂါယ် မိူဝ် တူ ကာလာင် ဂြုဝ်း အီ ခဲန့် နာင် အေထေမီ အေ.
38 န့ ယီ မုး အာဒေမေတ် ဘော ဂေ ဂိုက် အန် အီ ဘူင် ဂါန် ပီ အန်, ဆေ ဂေ တူ အိုင် ဒူအီ ဝီ မှဝ်, တဲး ဂေ ဟာဝ် ကာလာင် ဒီ ဒါ တာင် အီ ဆုင်ဖျာတ် အာမူ အီ. ဂေ ဒါ တာင် အီ ဆုင်ဖျာတ် အာမူ အီ, ဂေ ကွယ် ဆေဆေ ခဲင် မိူင် အေ နီ. ဘော ဒါ တာင် အီ အိုပ် မိူင် ဟဲ့ မိုဝ်း.
39 ဆေ န့ ဘော မိုဝ်း ပေါ အူ မျုဝ် ပီ တူ အိုင် ဘေ, တဲး ဘေ ဒူပ် ဒါရာ ခဲင် မိူင် အေ, တဲး ဂေ ဒါ တာင် တး ကာဇု, တဲး ဂေ ပွိုန် ဒီ ဘူင် တဲး န့ ဒါခိုယ် ဒွန် မျုဝ်.
40 ပီ ဘူင် ဘေ ဒေါ တီ နီ, န့ မွှိုမ် ယုဝ်. အေ လုဝ် ယုဝ် ဂေ ဒါ တာင် ရုဝ်မာ တဝ်း, အေ ဟဲ့ ထေဝ် ဒီ ဝဲန် ဂေ. ဆေ ဂေ ထာင် ပါယ် တီ, အေ မိူဝ် တူ ပွိုန် တဝ်း မာဆေ, ကွဲ့ တဲး ဂေ ရူ ဒီ အေ. အာဝ် မိုဝ်း ဒီခုဝ် ပီ ဆီနန် ဆီနိူင် ဘေ.”
41 ဒါ ဇာရေ ဟဲ့ ဟွတ့် ကာလာင် ဂြုဝ်း တီ, အန် ဝီ စ်ု ဒူအီ ကိူန် ဂေ တီ ဝေန့် ကာင် ဂေ.

ACT 20
1 ဝါယ် ဟဲ့ ဝီ ယေန် ပီ ဆီနန် ဆီနိူင် ဂေ တွိုန်, အာပေါလူ ဝီ ဒဲ့ ဂေ ဒီဘဲ အီ ညှိုမ် ဇဝ် ယေဆူ. အန် မှာန့်, တဲး ဂေ ခ့ဝါင် အန် ဝိဝ်. ဟဲ့ ဟွတ့်, အန် လေး ဒူင် ကွယ် ဂေ, ဝီ ဟာဝ် ဇမ် ခဲင် အိူင် မာခေဒူန်.
2 ဒေါ ဟာဝ် အာပေါလူ ခဲင် အိူင် မာခေဒူန် တီ, အန် ဟဲ့ မာနုဝ် ကိူန် ဂေ ဒူအီ. ဟဲ့ ဟွတ့်, အန် ဝီ ဟာဝ် ဇမ် ခဲင် ကာဒါယ် မိူင် ဂြိက်.
3 အာဒါ အူယ် မာဂျီန် အာပေါလူ ကွယ် ခဲင် ကာဒါယ် မိူင် ဂြိက်. ဝါယ် အန် တီ အန် တဝ်း ဒီ ဝီ ပဝ့် ရိုဝ် ဆင်ဖုဝ်, တဲး အန် ဟာဝ် ဇမ် ကာဒါယ် မိူင် ဆူရီ. ဒေါ အန် တီ အန် ဝီ ယိုဝ် ဂြုဝ်း လွင် ဂေ ဒူအီ ယူဒါ ဟဲ့ ကာဇု, တဝ်း ဒီ ငဝ်း ယမ် အန် ဒေါ ပဝ့် အန် ရိုဝ် ဆင်ဖုဝ် တီ. ခုဝ်, အန် မိူဝ် ဝီ ဝိဝ် အိူင် မာခေဒူန်.
4 န့ ယီ မိုဝ်း ဒူအီ ဘူ ဝီ အီ ဟာဝ် ရိုမ် ဒူပ် အာပေါလူ, တိုယ် အန် ဇမ် အိူင် အာဆီယာ. ဒူအီ ဂေ တီ ဘော စိူဝ် အာဆုဝ်ဖာထာ, အီ မုး ဂွန် အာဖူရူ. အန် တး ခဲင် မိူင် ဘေရေ. န့ မုး ဘော အာရီထာခူ ဂါယ် အာဆေခုန်ဒူ, အီ တး မိူင် ထေဆာလူန်, ဘော အာဂါယူ အီ တး မိူင် ဒေဘေ, ဘော အာထီမုဝ်ထေ, အာထူခိတ် ဘော အာထုဝ်ဖီမူ, အီ ကွယ် ခဲင် အိူင် အာဆီယာ.
5 ဒူအီ ဂေ တီ ဟဲ့ ပဝ့် ရိုဝ် ဆင်ဖုဝ် ယဲတ့် ဒီ အာတ့် ယေ, ဝီ နှဝ့် ယေ ခဲင် မိူင် ထာရုဝ်.
6 ယေ ယီ ဟာဝ် ကွယ် ခဲင် မိူင် ဖီလီဖီ ဒေါ ဘူင် ဂေ ဘ့လွယ် ဟူမ် ခါမုန် အီ တူ ဟပ် ဆီနမ် ဘြး. ဝါယ် အန် တီ ဖန် ဆီငဲ, ယေ ဝီ ပဝ့် ရိုဝ် ဆင်ဖုဝ်, ဇမ် မိူင် ထာရုဝ်, ဝီ ကာတုန့် ဂေ အီ ဟဲ့ ယဲတ့် ဒီ အာတ့် တွိုန်. ယေ ဝီ ကွယ် မိူင် ထာရုဝ် အာဒါ ဘူ ဆီငဲ.
7 န့ ဘော ဇမ် ဆီငဲ ဒေါ ဂုဝ် ခဲင် အူ ခါနာတိုင်, ဂေ ဒီဘဲ ဇဝ် ယေဆူ ဂေ တး ကာဇု ဟူမ် ခါမုန် ပီ စ်ု ဇဝ် ယေဆူ ဂေ ဟူမ်. ဒေါ အန် တီ အာပေါလူ ဝီ စုး ဒီ ကာလာင် ဂြုဝ်း ဒီ ဒီဘဲ ဇဝ် ယေဆူ. ကူပ် ခြာမ် အန် ဒီ လေး ဒူင် ကွယ် ဂေ ပါ ခဲညှာ, အန် ကာလာင် ဂြုဝ်း ကိူန်, တဲး ကော ဇမ် ကာတဲ ဆွိုမ်.
8 ဂေ ဟဲ့ ပီဒဝ့် ငဝ် အွမ်a နုဝ့် ခဲင် ဟူင် ကွယ် ကာဇု ဂေ. ဟူင် တီ, န့ ကွယ် ခြွင့် နာ ဒဲင် ခဲင် ကာင် တာင်.
9 န့ ယီ မိုဝ်း ကာညူမ် အူ ဝီ, အန် စိူဝ် အာအူထူခူ. အန် တုတ့် ဘာင် မာလုဝ်း. အန် ဘဲန် ဆီ အိတ် ကာဆဝ်. အာပေါလူ ဝီ ကာလာင် ဟာဝ် ဂြုဝ်း, တဲး ကာညူမ် တွိုန် ကော ပွိုန် ဒီ အိတ် လိုက်, ဝီ ကေး ဘျွာ လေး နာ ရေတ့် မာလုဝ်း, စုဝ်း ဇမ် အီ ခြိုမ်. အန် ဟဲ့ စုဝ်း နာ စာ အူယ် ခြွင့်. ဂေ ဘော လူင် ပါ အန်, အန် ဟဲ့ ဟွတ့် ယမ်.
10 အာပေါလူ ဝီ ယိတ့် လူင် နာ ခြိုမ်, အန် ဝီ မုတ် ယွတ် ဂြူပ် ကာညူမ် တီ, ငျီမ် ဆီချာ အန်. အန် ဝီ တဝ်း ဒီ ဂေ, “ဘေ ကွဲ့ ယုဝ်, အန် ဆီ မိုဝ်း ဖွိုမ်.”
11 ဝါယ် အန် တီ အာပေါလူ ဝီ ဟုဝ့် နာ ဒဲင်, ဝီ ကာဘက် ခါမုန်, တဲး ဂေ ဟူမ် ဒူပ် ပီ စ်ု ဇဝ် ယေဆူ ဒီ ဂေ. ဂေ ဝီ ထူမ် ဂြုဝ်း အာပေါလူ ကော လှေန့်, တဲး ကော ဇမ် ဘာင် ဒီ ဝး ပြဲ. ဒေါ အန် တီ အန် ဘော လေး ဟာဝ်.
12 ကာညူမ် တွိုန် မိူဝ် ဝီ ဝေန့် ရိုမ် ဒူပ် ဂေ ဒူအီ ဟဝ်. အန် ဟဲ့ ဝီ အိမ်, ဟဲ့ ခ. န့ ဘော ဝီ လှဝ် နဝ်း ဂေ ဒွန် အီ, ဝီ တဲး နဝ်း ဂေ ဒါခိုယ်.
13 ယေ အီ မုး ဖိုင် အီ ဟာဝ် ရိုမ် ဒူပ် အာပေါလူ, ယေ ဝီ ပဝ့် ရိုဝ် ဆင်ဖုဝ် ဟာဝ် ယဲတ့် ဒီ အာတ့်, ဇမ် မိူင် အာဆုဝ်. အာပေါလူ ဟဲ့ စ်ု ယေ ဟာဝ် ပါယ် တီ, အန် ယီ ဝီ ဟာဝ် ဒီ ပ့လဝ် ဒူပ် န့တေန့် အီ ဇမ် မိူင် အာဆုဝ်. အန် ဟဲ့ ဟွတ့် ဇမ် မိူင် အာဆုဝ်, အန် တဝ်း ဒီ ဝီ ပဝ့် ရိုဝ် ဆင်ဖုဝ် ရိုမ် ဒူပ် ယေ.
14 ပန် တီ အန် ဟဲ့ ဟွတ့် ဇမ် မိူင် အာဆုဝ် တွိုန်, အန် ဘော လိုပ် ခဲင် ရိုဝ် ဆင်ဖုဝ် ယေ, တဲး ယေ ဘောကာဂ့လျီတ် ဝီ ပဝ့် ဇမ် မိူင် မီထူလေန်.
15 ဟဲ့ ဟွတ့် ဇမ် မိူင် မီထူလေန်, ပါ ခဲညှာ ယေ ဝီ ပဝ့် ဟာဝ်, တဲး န့ ကော ဇမ် ကာတတ် မိူင် ခီအုဝ်. ဝါယ် အန် တီ ပေါ အူ ဆီငဲ, ယေ ဝီ ပဝ့် ဇမ် မိူင် ဆာမုဝ်. ဆီငဲ ဟာ အူယ်, ယေ ဟဲ့ ဝီ ဇမ် မိူင် မီလေတ်.
16 အာပေါလူ ဟဲ့ ဒွိုမ် တဝ်း, အန် ဆီ ခြပ် ဘ့လွယ် ဖေန်ထေခူတ် ခဲင် မိူင် ယေရူဆာလဲမ်. ခုဝ်, အန် ဆီ ဟာဝ် ဟဲ ဟဲ, တဲး အန် ဇမ်. အန် တူ ဆီ ဂိူတ် ခဲင် အိူင် အာဆီယာ, တူ ဆီ တဲး န့ လှေန့်. ခုဝ် အန် တီ အန် တဝ်း ဒီ ကာလုဝ်း မိူင် အဲဖဲ တွိုန်.
17 ဒေါ ဝီ ဇမ် အန် ခဲင် မိူင် မီလေတ် တွိုန်, အန် ဝီ စ်ု ဒူအီ မင် အီ, တဲး ဂေ ဟာဝ် ဒဲ့ ဂေ ဒါ တာင် ခဲင် ဖိုင် ဇဝ် ယေဆူ ခဲင် မိူင် အဲဖဲ, ဝီ တး ဒူင် ကွယ် အန်.
18 ဂေ ဟဲ့ ဟွတ့် တး ဇမ်, အန် ဝီ ကာလာင် ဂြုဝ်း ဒီ ဂေ. အန် တဝ်း, “ဘေ ဒွန် အီ ဟဲ့ နပ် လွင် အုဝ် အူ ဆိန့် ဒေါ တး ဇမ် အုဝ် ခဲင် မိူင် ဘေ.
19 အုဝ် ဟဲ့ ဘူင် ဂါန် ဇဝ်ဖြာ, ကွယ် ကာတဲ ဘေ, တူ ပီစာ နဝ်း အုဝ် ဒဲင် ဘေ ဒွန် အီ. အုဝ် ဟဲ့ ဒွိုမ် ယာမ် ကူပ် ညှာပ် ဂါန် အုဝ်. အုဝ် မိူဝ် ဟဲ့ ခမ် ဒုက် ဒီ ဒူအီ ယူဒါ ဒေါ ခြာမ် ဂေ ဒီ ငဝ်း ဝဲန် အုဝ်. လွင် အန် တီ, ဘေ နပ် တူတ့် ဒွန် အီ.
20 ဘေ မိူဝ် ဟဲ့ နပ်, အီ ဘွတ် အီ မွှိုမ် အီ စွယ် ဘေ, အုဝ် ဟဲ့ ဟွတ့် မာနုဝ် တူတ့် ဘေ ဒွန် မျုဝ်. အာဝ် ဟူ မိုဝ်း မာဆေ ပီ ဒီ လုဝ် မာနုဝ် အုဝ် ဒီ ဘေ. ဘော မုး ဒူအီ ကိူန်, ဘော မုး ဒူအီ ပြေတ့် အီ ထူမ်, ဆေဆေ အုဝ် ဟဲ့ မာနုဝ် ဆီချာ ဘေ ခဲင် ကာင် ဒွန် ကာင်.
21 အုဝ် ဟဲ့ ကာလာင်, ဘော ဒီ ဂေ ဒူအီ ယူဒါ, ဘော ဒီ ဂေ ဒူအီ ဂြိက်, တဲး ဂေ ဝဲန် မှာပ် ဂေ, ဝီ ဒူပ် န့တေန့် ဇဝ်ဖြာ, တဲး ဘော ဂေ ဝီ ညှိုမ် ဇဝ် ယေဆူ အီ မုး အန် ဇဝ် အီ အိုပ် အေ.
22 ဒေါ တီ နီ, နဝ်း ဖွိုမ် ဇဝ်ဖြာ ဟဲ့ စ်ု အုဝ် ဟာဝ် မိူင် ယေရူဆာလဲမ်. ယုဝ် အုဝ် ဒီ ကာဒုး ဒုက် မာဆေ, အုဝ် တူ နပ်.
23 အုဝ် ယီ နပ် အူ မျုဝ်. အုဝ် ဘော ဟာဝ် မိူင် မှဝ်, ခဲင် မိူင် ဒွန် မိူင် နဝ်း ဖွိုမ် ဇဝ်ဖြာ ဟဲ့ ဘျ ဒီ အုဝ် လွင် ဒီ ကာဒုး အုဝ် ဒုက်, ဘော လွင် ဒီ ခြွင့် အီ ဒီ အုဝ် ခဲင် ကာပိုမ် ပန် ဒီ ဇမ် အုဝ် ခဲင် မိူင် ယေရူဆာလဲမ်.
24 အုဝ် ယီ တူ ကာဝေ အာဆာက် အုဝ်. ဆေ အုဝ် ပဲ ဒီ ဘူင် ဟွတ့် တူတ့် ဂါန် အုဝ်, ဂါန် ပီ ဒွါ ဇဝ် ယေဆူ အုဝ် ဘူင်, အုဝ် ဟဲ့ ဒါခိုယ်. ဂါန် တီ, န့ မုး ဂါန် ဒီ လုဝ် ဟာဝ် ကာလာင် ဒီ အီ လွင် ဇဝ်ဖြာ ကာဝေ ဂေ.
25 ဒေါ တီ နီ, အုဝ် ဟဲ့ နပ် ဆီချာ. န့ မုး ဘေ ဒွန် အီ အီ ဟဲ့ ထူမ် ဂြုဝ်း ပီ ကာလာင် အုဝ် လွင် ဇဝ်ဖြာ ဒီ အိုပ် ကာဒါယ်, ဘေ အာဝ် ဟူ ပွိုန် ဒီ ဝီ ယိုဝ် အုဝ် ပေါ အူ ဇေန့်.
26 ခုဝ် အန် တီ အာတိုဝ် အုဝ် ကာလာင် ဒီ ဘေ. ဆေ န့ မိုဝ်း ဒူအီ အီ စုဝ်း ကာလုဝ့် ငါရာယ်, အာဝ် မုး ကူပ် အုဝ်.
27 အုဝ် တူ ဒွိုမ် ကြာန် ဒီ ကာလာင် ဒီ ဘေ အီ ဒီ တဲး ဘေ နပ် တူတ့် ဒွန် မျုဝ် ပီ လုဝ် ဇဝ်ဖြာ.
28 ဒေါ တီ နီ, ဘေ ဒါ တာင် ခဲင် ဖိုင် ဇဝ် ယေဆူ, ဘေ လုဝ် ဆာဒိက် အာဆာက် ဘေ. ဘေ ဘော လုဝ် ဘ်ု ဂေ ဒူအီ အီ ညှိုမ် ဇဝ် ယေဆူ ဘော ဖိုင်, တဲး န့ ပီ ဒူအီ အီ ဟျီင် မာဘူ အီ ဘ်ု ဖိုင် မာဘူ အန်. နဝ်း ဖွိုမ် ဇဝ်ဖြာ ဟဲ့ တဲး ဘေ ဘူင် ဂါန် ဇိုဝ် တီ. ခုဝ်, တဲး ဘေ ဘ်ု ဖိုင် ဇဝ် ယေဆူ. ဇဝ် ယေဆူ ဟဲ့ တဲး ဂေ ဘဲန် ဒူအီ အာမျုဝ် အန်, ကူပ် ယမ် အန် ကာဒါင် ဂေ.
29 အုဝ် ဟဲ့ နပ်, ဝါယ် လေး ဟာဝ် အုဝ် ဒူင် ကွယ် ဘေ, န့ ဒီ မိုဝ်း ဒူအီ အီ ပီ မာဆုဝ် ပြဲ. ဂေ ဒီ တး လိုပ် ခဲင် ဖိုင် ဘေ. ဂေ တူ မိုဝ်း နဝ်း ကာဝေ ဘေ ဘော ဖိုင်.
30 ဘော ကာတဲ ဘေ န့ ဒီ မိုဝ်း ဒူအီ မင် အီ, ဂေ ဒီ ဝီ ကာလာင် ဂြုဝ်း တူ မှာန် ဘော ကာဆုး ဂေ ဒီဘဲ ဇဝ် ယေဆူ, တဲး ဂေ ဝဲန် ဇဝ် ယေဆူ, ဝီ ဘဲန် ဒီဘဲ ဂေ.
31 ခုဝ် အန် တီ တဲး ဘေ ဆာဒိက်, တဲး ဘေ ဘ်ု ဆီချာ. တဲး ဘေ ဘော လှုဝ်း အုဝ်. အာဒါ အူယ် ဆီနမ်, ဒွန် မှိုဝ် ဒွန် ညှာ အုဝ် ဟဲ့ မာနုဝ် ဘေ ဒွန် အီ. အုဝ် မိူဝ် တူ ဒီလှဝ်. တဲး ဘေ ဘော လှုဝ်း ခဲ့ တာင် ဒုက် ပဲ့ ဟဲ့ ကာဒုး အုဝ်.
32 ဒေါ တီ နီ, အုဝ် ဝီ အာပ် ဘေ ဒီ ဇဝ်ဖြာ, တဲး အန် ကာဝေ ဘေ, ဝီ ကာလာင် ဂြုဝ်း အန် ဒီ ဘေ, တဲး နဝ်း ဘေ ဝီ မိုဝ်း ပ့လူမ်, တဲး ဘော ဘေ ပွိုန် ခါဂုန် ပီ ဒွါ ဇဝ်ဖြာ ဒီ ဂေ ဒူအီ အီ ဆီငါ ဘွတ် ဒွန် အီ.
33 အုဝ် တူ ဒွိုမ် မိုဝ်း နဝ်း ဆီ ပွိုန် ခြိဝ် ဂေ ရွိုန် ဘေ. အုဝ် တူ မှာန့် ပီ ဒီ တာ ဒီ ဘေ.
34 ဘေ ဟဲ့ နပ်, ဒဲ အုဝ် နီ ဟဲ့ ဘူင် ဂါန်, တဲး ဘော အုဝ် ဘော ဂေ ဒူအီ အီ ဒူပ် အုဝ် မိုဝ်း ဒီ ဟူမ် ဒီ တာ.
35 အုဝ် ဟဲ့ ဘူင် ဇိုဝ် တီ ဒွန် မျုဝ်, တဲး ဘေ နပ် ဘော ဘေ လုဝ် ဘူင် နင်ဂန် ဂါန် ဘေ, တဲး ဘေ ဘူင် ညိုင် အုဝ်. တဲး ဘေ ဘော နပ်, အေ လုဝ် စွယ် ဂေ ဒူအီ အီ တူ ပ့လူမ် ခ. အုဝ် ဆီ တဲး ဘေ လှုဝ်း ဂြုဝ်း ဇဝ် ယေဆူ. အန် ဟဲ့ ဒွိုမ် တဝ်း, ‘အာဆေ ဒွါ ဒီ အီ, အန် ဟဲ့ ဒါခိုယ် လွှိုမ် ဒူအီ အီ ဒိုဝ်း.’” ပါယ် တီ အာပေါလူ ကာလာင် ဂြုဝ်း ဒီ ဂေ ဒါ တာင် ခဲင် ဖိုင် ဇဝ် ယေဆူ အီ တး မိူင် အဲဖဲ.
36 အာပေါလူ ဟဲ့ ဟွတ့် ကာလာင် ဂြုဝ်း တီ, ဂေ ဝီ ခြိုပ်ခြဝ် ဒွန် အီ. အာပေါလူ ဘော ဆာခိုဝ် ဒါင် ဂေ.
37 ဝါယ် အန် တီ ဂေ ဒွန် အီ စုး ဒီ ယာမ် တာင်, ဝီ ငျီမ် အာပေါလူ ဘော အုး အန်.
38 ကူပ် ကာလာင် အန် ဒီ ဂေ, လွင် ဟူ ပွိုန် ဂေ ဒီ ဝီ ယိုဝ် အန်, န့ တဲး နဝ်း ဂေ ကော က့လိုဝ် ကာဆဝ်. ဟဲ့ ဟွတ့် ပန် တီ ဂေ ဝီ ဟာဝ် ရိုမ် ဒူပ် အန်, ဟာဝ် တိုယ် အန် ဇမ် ဒီ ရိုဝ် ဆင်ဖုဝ်.

ACT 21
1 ယေ ဟဲ့ ဟွတ့် လာယ် ကာယဝ်း ဒီ ဂေ ဒါ တာင် တွိုန်, ယေ ဝီ ပဝ့် ရိုဝ် ဆင်ဖုဝ် ဟာဝ် ဆိူဝ် ဇမ် မိူင် ခုဝ်ဆ. ပါ ခဲညှာ ယေ ဝီ ဟာဝ် ဇမ် မိူင် ရုဝ်ဒူ, ဟဲ့ ဟွတ့်, ယေ ဝီ ဟာဝ် ဇမ် ဘော မိူင် ဖာထာရာ.
2 ခဲင် မိူင် ဖာထာရာ တီ, ယေ ယိုဝ် ရိုဝ် ဆင်ဖုဝ် အူ လှာင်, အီ ဟာဝ် ဆိူဝ် ဇမ် မိူင် ဖီနိက်. ယေ ဝီ လိုပ် ပဝ့် ရိုဝ် ဆင်ဖုဝ် တီ.
3 ပန် တီ ရိုဝ် ဆင်ဖုဝ် ဝီ ကာလုဝ်း ဟာဝ် ဂုန် အိုမ် အီ စိူဝ် ခူဖြုဝ် အီ ကွယ် ဘ့လာက် အာဂ ယေ. ဟဲ့ ဟွတ့်, ယေ ဝီ ဇမ် မိူင် ထူရုဝ်, အီ ကွယ် ခဲင် ကာဒါယ် မိူင် ဆူရီ. ဒီ မိူင် ထူရုဝ် တီ, ဂေ ချ ဘော ဒိုဝ်း လေး ကြုဝ်ကြာမ် ပီ ဒါင် ရိုဝ် ဆင်ဖုဝ်.
4 ဝါယ် အန် တီ ယေ ဝီ ဟာဝ် ဒူင် ကွယ် ဂေ ဒီဘဲ ဇဝ် ယေဆူ ခဲင် မိူင် တီ. ယေ ဘော ကွယ် ခဲင် မိူင် တီ အာဒါ ဘူ ဆီငဲ. ဂေ ဒူအီ အီ ညှိုမ် ဇဝ် ယေဆူ ခဲင် မိူင် တီ, ဂေ ဝီ ကာလာင် ဒီ အာပေါလူ ခဲ့ ပီ ဘျ နဝ်း ဖွိုမ် ဇဝ်ဖြာ ဒီ ဂေ. ဂေ တဝ်း, “ကွဲ့ ဟာဝ် လိုပ် မိူင် ယေရူဆာလဲမ်.”
5 ဝါယ် ဟဲ့ နုဝ့် ဘူ ဆီငဲ, ယေ ဝီ လေး ခဲင် မိူင် ထူရုဝ်. ဒေါ လေး ဟာဝ် ယေ ခဲင် မိူင် တီ, ဂေ ဒီဘဲ ဇဝ် ယေဆူ ဘောကာဂ့လျီတ်, ဘော ဂေ အီဘိုန့် ဘော ဂွန်, ဂေ ဝီ ဟာဝ် ရိုမ် ဒူပ် ယေ, တိုယ် န့တေန့် ယေ. ယေ ဟဲ့ ဟွတ့် တး ဇမ် ခူပ် အိုမ်, ယေ ဘောကာဂ့လျီတ် ဝီ ခြိုပ်ခြဝ်, ဆာခိုဝ် ဇဝ်ဖြာ.
6 ဟဲ့ ဟွတ့်, ယေ ဘော ဝီ ခ့ဝါင် ဂေ ဝေန့်. အီ မုး ယေ, ယေ ဘော ဝီ ဟာဝ် လိုပ် ခဲင် ရိုဝ် ဆင်ဖုဝ်.
7 ယေ ဟဲ့ ဟွတ့် လေး ခဲင် မိူင် ထူရုဝ်, ဝီ တး ဇမ် မိူင် ဖာထုဝ်လဲမ်. ခဲင် မိူင် ဖာထုဝ်လဲမ် တီ မိူဝ်, ယေ ဝီ ဟာဝ် ဝိန် ဒီ ဂေ ဘီနွင်, ဝီ ကွယ် ရိုမ် ဒူပ် ဂေ အာဒါ အူ ဆီငဲ.
8 ပါ ခဲညှာ ယေ ဝီ လေး, ဝီ ဟာဝ် ဇမ် မိူင် ကေဆာရေ. ယေ ဝီ ဟာဝ် ကွယ် ခဲင် ကာင် ဒူအီ အူ ဝီ အီ စိူဝ် အာဖီလိပ်. အန် မုး ဒူအီ အီ ဟုဝ် ဒါရာ လွင် ဇဝ်ဖြာ ချွတ် ဒူအီ. ခဲင် ဒူအီ ဘူ ဝီ ပီ ဒွိုမ် ရဝ်း ဂေ ခဲင် မိူင် ယေရူဆာလဲမ်, န့ ဘာ့ ဘော အန်.
9 အာဖီလိပ် တီ, အန် မိုဝ်း ဂွန် အီဘိုန့် ဖွုန် ဝီ. ဂေ မုး ဒီဘျာ ဘော နပ် ဒီ ဘျာန် ဂြုဝ်း ဇဝ်ဖြာ.
10 ဒေါ ကွယ် ယေ ခဲင် ကာင် အာဖီလိပ်, ဝါယ် ဖွုန် ဖန် ဆီငဲ, န့ ဝီ မိုဝ်း ဒူအီ အူ ဝီ အီ ဘျာန် ဂြုဝ်း ဇဝ်ဖြာ. အန် စိူဝ် အာဂါဘူ. အန် ဟဲ့ တး အိူင် ယူဒါ ဟာဝ် ဇမ် ဒူင် ကွယ် ယေ တီ.
11 အန် ဟဲ့ ဟွတ့် တး ဇမ်, အန် ဝီ ဒိုဝ်း ဆဲ့ အာပေါလူ, ဝီ ပက် ဒဲ ဂေ ပ့လဝ် အန်. ဟဲ့ ဟွတ့် အန် တဝ်း, “န့ မုး နဝ်း ဖွိုမ် ဇဝ်ဖြာ အီ တဝ်း, ‘ဒူအီ အီ မုး ဒါ ကာညာ ဆဲ့ နီ, အန် ဒီ ခမ် ဂေ ဒူအီ ယူဒါ မှေတ့် ပက် အန် ပါယ် နီ ဒေါ ဇမ် အန် ခဲင် မိူင် ယေရူဆာလဲမ်. ဂေ ဒီ ဘော အာပ် အန် ဒီ ဒူအီ အီ တူ နပ် ဇဝ်ဖြာ.’”
12 ဝါယ် ဟဲ့ ယိုဝ် ယေ ဂြုဝ်း တီ, ယေ ဘောကာဂ့လျီတ်, ဘော ယေ အီ ဟာဝ် ရိုမ် ဒူပ် အာပေါလူ, ဘော ဂေ ဒူအီ အီ ကွယ် မိူင် ကေဆာရေ တီ, ယေ ဝီ ကာဆုး အာပေါလူ, ကွဲ့ တဲး အန် ဟုဝ့် ဇမ် မိူင် ယေရူဆာလဲမ်.
13 အာပေါလူ ယီ တဝ်း, “မှဝ် န့ ပါယ် ပီ ယာမ် ဘေ.း ဘေ ဘူင် တဲး နဝ်း အုဝ် က့လိုဝ် ကာဆဝ်. အုဝ် ဟဲ့ ဟွတ့် အုန် နဝ်း ဒီ ဟုဝ့် မိူင် ယေရူဆာလဲမ်. ဒဲင် တီ, ဆေ အုဝ် ဘော လုဝ် ယမ် ခဲင် မိူင် ယေရူဆာလဲမ် ကူပ် ညှိုမ် အုဝ် ဇဝ် ယေဆူ, အုဝ် တူ ယုဝ်.”
14 န့ ယီ ဟဲ့ လိုဝ်း ဆီချာ, အာပေါလူ တူ ထူမ် ဂြုဝ်း ယေ. ခုဝ်, ယေ မိူဝ် ဟူ တဝ်း မာဆေ. ယေ ဝီ တဝ်း, “တဲး န့ ဘဲန် ပီ လုဝ် ဇဝ်ဖြာ.”
15 ဝါယ် အန် တီ ယေ ဝီ ရဲန် တူတ့် ဒွန် မျုဝ်, တဲး ယေ ဟာဝ် ဒူပ် န့တေန့် ဇမ် မိူင် ယေရူဆာလဲမ်.
16 ဂေ ဒီဘဲ ဇဝ် ယေဆူ အီ ကွယ် ခဲင် မိူင် ကေဆာရေ မင် အီ, ဘော ဂေ ဟာဝ် ရိုမ် ဒူပ် ယေ. ဂေ တိုယ် ယေ ဟာဝ် ဇမ် ကာင် ဒါ အူ ဝီ အီ စိူဝ် အာမာဆူန်. အာမာဆူန် မုး ဒူအီ အီ တး ခဲင် ဂုန် အိုမ် အီ စိူဝ် ခူဖြုဝ်. အန် ဘော မုး ဒူအီ အီ ညှိုမ် ဇဝ် ယေဆူ အူ ဆိန့် ဒေါ ဂုဝ် အန်. ဂေ ဝီ ဘာင် ယေ တမ် ခဲင် ကာင် အန် တီ.
17 ဝါယ် အန် တီ ယေ ဝီ ဇမ် မိူင် ယေရူဆာလဲမ်. ဂေ ဘီနွင် ဟဲ့ ရွုး ယေ, တဲး နဝ်း ယေ ဒါခိုယ်.
18 ပါ ခဲညှာ, ဘော အာပေါလူ ဘော ယေ အီ ဒူပ် အန် ဒွန် အီ, ယေ ဝီ ဟာဝ် ဒူင် ကွယ် အာယာကူပ် တွိုန်. ဘော အန် ဘော ဂေ ဒါ တာင် ခဲင် ဖိုင် ဇဝ် ယေဆူ, ဂေ ဒွန် အီ ဟဲ့ ကွယ် ခဲင် ကာင် အန်.
19 အာပေါလူ ဟဲ့ ဟွတ့် ဇမ် ဒူင် ကွယ် ဂေ တီ, အန် ဝီ ဒီမွှတ် ဂေ တဝ်း, “ဘေ ဟဲ့ ခ ဂျာမ်ဆာ ဒွန် အီ.း” ဟဲ့ ဟွတ့်, အန် ဝီ စုး ဒီ ကာလာင် တူတ့် ဒွန် မျုဝ် လွင် ပဲ့ ဟဲ့ ဘူင် ဇဝ်ဖြာ ဒီ ဂေ ဒူအီ အီ တူ မုး အာမျုဝ် ယူဒါ. လွင် ပဲ့ ဟဲ့ ဘူင် ဇဝ်ဖြာ တီ, န့ မုး ဒေါ ကွယ် ရိုမ် အာပေါလူ ဒူပ် ဂေ, ဘူင် ဂါန် ဇဝ်ဖြာ.
20 ဂေ ဟဲ့ ဟွတ့် ထူမ် ဂြုဝ်း ပီ ကာလာင် အာပေါလူ တီ, ဂေ ဝီ စုး ဒီ အိူပ် ဇဝ်ဖြာ. ဝါယ် အန် တီ ဂေ စုး ဒီ ကာလာင် ဂြုဝ်း ဒီ အာပေါလူ. ဂေ တဝ်း, “မဲ အီကတ် ယေ, မဲ ဟဲ့ နပ် လွင် ဂေ ဒူအီ ယူဒါ အီ ညှိုမ် လိုပ် ဇဝ် ယေဆူ. ဂေ ဟဲ့ ကိူန် ဘဲန် ဟြဲန့် ဘဲန် ဟြဲန့်. ဂေ ဒွန် အီ ယီ အွန် ဒီ ဒူပ် ဒါရာ ယူဒါ.
21 ဒူအီ ဂေ တီ, ဂေ ဟဲ့ ကာလာင် လွင် မဲ တဝ်း, မဲ ဟဲ့ မာနုဝ် ဘော ဒူအီ ယူဒါ အီ ကွယ် ကာတဲ ဂေ ဒူအီ အာမျုဝ် ဟဝ်, ကွဲ့ တဲး ဂေ ဒူပ် ဒါရာ အာမုဝ်ဆဲ တွိုန်. ဂေ မိူဝ် တဝ်း, မဲ မာနုဝ် ဂေ, ကွဲ့ တဲး ဂေ ဆွာ့ ဝဲန် ဟုန် လခါနာ ဂွန် အီမာယ်, ကွဲ့ တဲး ဂေ ဒူပ် ဟိတ် အေ.
22 ဒေါ တီ နီ, ယေ တူ နပ် ပီ ဒီ ပါယ် ယေ ဒီ ဘူင်. ဂေ ဒိူန် ဒီ နပ် ဆီချာ လွင် ဟဲ့ တး ဇမ် မဲ ခဲင် မိူင် ယေရူဆာလဲမ်.
23 ခုဝ်, ယေ တဝ်း ဒီ မဲ, တဲး မဲ ထူမ် ဒူပ် ပီ ကာလာင် ယေ ဒီ မဲ. န့ မိုဝ်း ဒူအီ ဖွုန် ဝီ, အီ ဟဲ့ ဒွါ ကာဒိက် ဆတ်ဇာ ဒီ ဇဝ်ဖြာ.
24 တဲး မဲ ဒဲ့ ဒူအီ ဂေ တီ, တဲး မဲ ဟာဝ် ရိုမ် ဒူပ် ဂေ, တဲး ဘေ ဘူင် ခဲ့ ပီ လုဝ် ဘူင် အီ ဒီ တဲး ဘေ ဆီငါ ဘွတ်, တဲး န့ ပီ ပီ ဒမ် အုန် ဒါရာ ယူဒါ. ဟဲ့ ဟွတ့်, တဲး မဲ ဘော ဒွါ ရွိုန် ပီ လုဝ် ဂေ, တဲး ဂေ ကပ် ဂိန့် ဂေ. ဆေ မဲ ဘူင် ပါယ် တီ တဲး ဒွန် အီ ယိုဝ်, ဂေ ဒီ ဘော နပ်, ဂြုဝ်း ပီ ကာလာင် အီ ဟဝ် လွင် မဲ အာဝ် မှာန်, အာဝ် မုး. ပန် တီ ဂေ ဒီ ဘော နပ်, ဘော မဲ မုး ဒူအီ အီ ဒူပ် ဒါရာ ယူဒါ.
25 န့ ယီ မုး ဒူအီ အာမျုဝ် ဟဝ်, အီ ညှိုမ် ဇဝ် ယေဆူ, ယေ ဟဲ့ ဟွတ့် ဒဲမ် ပဲ့ ဒီ ဂေ လွင် ပီ ဆုင်ဖျာတ် ယေ. ကွဲ့ တဲး ဂေ ဟူမ် ပီ ဒွိုမ် လှူ အီ ဟဝ် ဒီ အာရိုပ် ရာင်. ကွဲ့ တဲး ဂေ ဟူမ် နှာမ် ဂေ ယင် ဒုဝ် ဆတ်ဒါဝါ အီ တူ လေး ဆီချာ နှာမ် အန်. ကွဲ့ တဲး ဂေ လာယ် အီဘိုန့် အီ ဟဝ်.”
26 ဝါယ် အန် တီ ပါ ခဲညှာ, အာပေါလူ ဝီ ဒဲ့ ဂေ ဒူအီ ဖွုန် ဝီ, တဲး ဂေ ဝီ လိုပ် ခဲင် ဟုဝ် ဇဝ်ဖြာ, ဝီ ဘူင် ပီ ဒမ် ဒါရာ ယူဒါ. ဂေ မိူဝ် ဟာဝ် ကာလာင် ဒီ ဒူအီ အီ လှူ ဒီ ဇဝ်ဖြာ လွင် ဆီငဲ အန်, နှာင် ဆီငဲ ဆီ ကွယ်, န့ ကော ဒီ ဇမ် ဆီငဲ ဒီ လုဝ် လှူ ဒုဝ် ဆတ်ဒါဝါ ဒီ ဇဝ်ဖြာ အာဒါ ဖွုန် ဝီ တီ.
27 ပီ ခမ် ဂေ ကာဒိက် ဆတ်ဇာ အာဒါ ဘူ ဆီငဲ, ဟဲ့ ရိန် ဒီ တူတ့်. ဒေါ အန် တီ န့ မိုဝ်း ဒူအီ ယူဒါ မင် အီ. ဂေ တး အိူင် အာဆီယာ. ဂေ ဝီ ယိုဝ် အာပေါလူ ခဲင် ဟုဝ် ဇဝ်ဖြာ, ဂေ ဝီ ကာဆုး ဒူအီ ကိူန်, တဲး ဂေ မှေတ့် အန်.
28 ဂေ ဝီ ဆီနန် ဆီနိူင်, ဒတ် တာင် တဝ်း, “အိုယ် ဘေ ဒူအီ အီဆာရေလ, တဲး ဘေ စွယ် ယေ. ဒူအီ နီ မုး ဒူအီ အီ မာနုဝ် ဒွန် နာ ဒွန် ပ့လုဝ့်, ကွဲ့ တဲး ဒူအီ ရုဝ်ဆေ ဒါရာ အေ ဘော ဒူင် ဘွတ်, ဒူင် ကွယ် အေ နီ. ဒဲင် တီ, အန် ဟဲ့ ဒဲ့ ဘော ဒူအီ ဂြိက် ဒူပ် အန်, လိုပ် ခဲင် ဒူင် ဘွတ် နီ. အန် ဟဲ့ ဘူင် တဲး ဟုဝ် နီ ကာဒါတ့်.”
29 (ဒူအီ ဂေ တီ, ဂေ ဟဲ့ ဒွိုမ် ယိုဝ် အာပေါလူ ခဲင် မိူင်, ဒေါ ကွယ် ရိုမ် ဒူအီ ဂြိက် အူ ဝီ ဒူပ် အန်. ဒူအီ ဝီ တီ စိူဝ် အာထုဝ်ဖီမူ. အန် တး မိူင် အဲဖဲ. ဒေါ တီ နီ, ဂေ ထာင်, အာထုဝ်ဖီမူ ဟဲ့ ဝီ ဒူပ် အာပေါလူ ဒေါ ဟာဝ် လိုပ် အန် ခဲင် ဟုဝ် ဇဝ်ဖြာ. ခုဝ်, ဂေ ဒတ် ဆီနန် ဆီနိူင် ပါယ် တီ.)
30 ပန် တီ ဂေ ဒူအီ ခဲင် မိူင် ဘော မိူင်, ဂေ ဝီ ဆီနန် ဆီနိူင်. ဂေ ကာဘ့လဲပ် တး ဒွန် နာ ဒွန် ဘ့လာက်, တး ကာဇု အူ ပ့လုဝ့်. ဂေ ဟဲ့ ဟွတ့် မှေတ့် အာပေါလူ, ဂေ ဝီ ဒိူတ် အန် လေး ခဲင် ဟုဝ် ဇဝ်ဖြာ. ဟဲ့ ဟွတ့်, ဂေ ဝီ ကာဘိတ် မာလုဝ်း ခဲင် ဟုဝ် ဇဝ်ဖြာ အူ ဇေန့်.
31 ဂေ တဝ်း ဒီ ငဝ်း ယမ် အန်. ဒေါ အန် တီ ဘုဝ် တာင် ရုဝ်မာ အီ အိုပ် ဒါ ဆိုက် အူ ဟြဲန့်, အန် ဘော နပ် လွင် မိူင် ယေရူဆာလဲမ် ဘော မိူင် ဟဲ့ ဆီနန် ဆီနိူင်.
32 အန် ဝီ ဒဲ့ ဒါ ဘုဝ် အီ အိုပ် ဒါ ဆိုက် အူ မာယဝ်း ဘော ဒါ ဆိုက် မင် အီ, တဲး ဂေ ဟာဝ် ဒူင် ကွယ် ဂေ ဒူအီ ကိူန် အူ ဇေန့်. ဂေ ဒူအီ ကိူန် ဘော ယိုဝ် ဒါ ဘုဝ် ရုဝ်မာ ဟဲ့ တး, ဂေ ဘော စူ မး အာပေါလူ.
33 ဒေါ တး ဇမ် ဘုဝ် တာင် တီ, အန် ဟာဝ် ဆိူဝ် ဒူင် ကွယ် အာပေါလူ. အန် ဝီ စ်ု အီ ဟဝ် ပက် အာပေါလူ တာ ဝန် ဟိန် အာ ညွင့်. ဟဲ့ ဟွတ့်, အန် ဝီ ဒီမွှတ်, အာဆေ အန် မုး, မာဆေ ပီ ဘူင် အန်.
34 ဂေ ဒူအီ ကိူန်, ဂေ ဝီ ဒတ် ဆီနန် ဆီနိူင် အူ ဝီ အူ မျုဝ်. ခုဝ်, ဘုဝ် တာင် တူ ဝီ နပ် အီ မုး အီ မှာန်. ဟဲ့ ဟွတ့်, အန် ဝီ စ်ု ဂေ ဒါ ဆိုက် ဝီ ဒိုဝ်း ဟာဝ် အာပေါလူ ဒူင် ကွယ် ဂေ.
35 ဂေ ဟဲ့ ဟာဝ် ဇမ် ဒီ န့တဲင်, တဝ်း ဒီ ဟုဝ့် လိုပ် ခဲင် ဟုဝ် ဒူင် ကွယ် ဘုဝ် တာင်, ဂေ ဒူအီ ကိူန် ဝီ ဆီနန် ဆီနိူင် လွှိုမ် ခါ အာတ့်. ခုဝ်, ဂေ ဒါ ဆိုက် ကော ကာဒုး ဒီ စုဝ့် ဟုဝ့် အာပေါလူ.
36 ဂေ ဒူအီ ကိူန် ယီ ဟာဝ် ဒူပ် ဂေ ဒါ ဆိုက်. ဂေ ဝီ ဒတ် ဆေဆေ တဝ်း, “ငဝ်း ဝဲန် အန်.”
37 ဒေါ တး တိုယ် ဂေ ဒါ ဆိုက် ဒီ အာပေါလူ, တဲး အန် လိုပ် ဒူင် ကွယ် ဂေ တီ, အာပေါလူ ဝီ တဝ်း ဒီ ဒါ ဘုဝ် တွိုန်, “အုဝ် မှာန့် ဒီ ကာလာင် ဂြုဝ်း ဒီ မဲ.” ဘုဝ် တာင် တီ ဝီ ဒီမွှတ် တဝ်း, “မဲ နပ် ဒီ ကာလာင် ဂြုဝ်း ဂြိက်.း
38 ဆေ န့ ပါယ် တီ, မဲ တူ မုး ဒူအီ အာမျုဝ် အဲဂိုပ် အီ ဟဲ့ ဒွိုမ် ဘူင် ဆီနန် ဆီနိူင်, ဘော ယဲတ့် ဒူအီ ဖွုန် မာယဝ်း ဝီ, တဲး ဂေ ဒူပ် အန် ဟာဝ် ခဲင် ပြဲ ကာဟဝ်း.း”
39 အာပေါလူ ဝီ တဝ်း, “အုဝ် မုး ဒူအီ ယူဒါ အူ ဝီ. အုဝ် တး မိူင် ထာဆူ ခဲင် အိူင် ခီလီခီ. မိူင် ဘြိမ် အုဝ် တီ, အာဝ် မုး မိူင် ဒီတဲတ်. အုဝ် မိူဝ် မှာန့်, တဲး မဲ ခ့ဝါင် အုဝ် ကာလာင် ဂြုဝ်း ဒီ ဒူအီ ကိူန် ဂေ နီ.”
40 ဘုဝ် တာင် ဘော ခ့ဝါင် အန် ကာလာင် ဂြုဝ်း. ပန် တီ အာပေါလူ ကွယ် နာ ဒဲင် န့တဲင် တွိုန်. အန် ဝီ စုဝ့် ဒဲ အန်, တဲး ဂေ ဒူအီ ကိူန် ထူမ်. ဂေ ဘော ယေန် ဆီတွင့် ဒီ ထူမ် အူ ဇေန့်. အာပေါလူ ဝီ စုး ဒီ ကာလာင် ဂြုဝ်း ဟဲဘြဲ ဒီ ဂေ.

ACT 22
1 ဝါယ် အန် တီ အာပေါလူ ဝီ တဝ်း, “အိုယ် ဘေ ဘီနွင်, ဘေ ဘိုဝ် ဘေ ဒါ, တဲး ဘေ ထူမ် ဂြုဝ်း ပီ ဒီ ကာလာင် အုဝ် ဒေါ တီ နီ, တဲး ဘေ နပ် ပီ ဘူင် အုဝ်.”
2 ဂေ ဒူအီ ကိူန်, ဒေါ ယိုဝ် ဂေ အာပေါလူ ကာလာင် ဂြုဝ်း ဟဲဘြဲ ဒီ ဂေ, ဂေ ဝီ ယေန် လွှိုမ် ခါ အာတ့်. အာပေါလူ ဝီ တဝ်း,
3 “အုဝ် မုး ဒူအီ ယူဒါ မှာန် အာခါခ်ု. မိူင် ဘြိမ် အုဝ် မုး မိူင် ထာဆူ ခဲင် ကာဒါယ် အိူင် ခီလီခီ. ဆိန့် ဒီတဲတ် အုဝ်, အုဝ် ယီ ဟဲ့ ကွယ် မိူင် ယေရူဆာလဲမ် နီ. အုဝ် ဟဲ့ ဘဲန် ဒီဘဲ ဒါ ဆာရာ တာင် အီ စိူဝ် အာဂါမာလေန်. အုဝ် ဟဲ့ ဟေန် ဒီ အန်, မှဝ် ဒီ ပါယ် ဒီ ဒူပ် ဆီချာ ဒါရာ ပီ ဒူပ် ဂေ ဂုန့် ဒါ အေ အီ ကွယ် ခါ အာတ့်. အုဝ် မိူဝ် ဟဲ့ ဂျုဝ်ဂျာ ကာဆဝ် ဒီ ဒူပ် ဇဝ်ဖြာ ပီ ဘေ ဘောကာဂ့လျီတ် ဟဲ့ ဂျုဝ်ဂျာ ဒီ ဒူပ် ဇဝ်ဖြာ အာတိုဝ် နီ.
4 အုဝ် မိူဝ် ဟဲ့ ဒွိုမ် ဒွါ ဒုက် တာင် ဒီ ဂေ ဒူအီ ဒူပ် န့တေန့် ဇဝ် ယေဆူ. အုဝ် ဟဲ့ ဘူင် တဲး ဂေ ယမ်. အုဝ် ဟဲ့ မှေတ့် ဘော ဂေ အီမာယ် အီဘိုန့်, ဘ်ု ရိတ် ဂေ, ခြွင့် ဂေ ခဲင် ကာပိုမ်.
5 လွင် ပဲ့ ဟဲ့ ဘူင် အုဝ် ဇိုဝ် တီ, ဘော ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် မိူင် ဟဲ့ နပ် လွင် အန် တီ. ဂေ ဟဲ့ ဒွိုမ် ဒွါ ပဲ့ ဒီ အုဝ်, တဲး အုဝ် ဟာဝ် တိုယ် ဒီ ဂေ ဒူအီ ယူဒါ အီ မုး ဘီနွင် ဂေ. ပန် တီ အုဝ် ဟဲ့ ဟာဝ် ဒူပ် န့တေန့် ဇမ် မိူင် ဒါမာခူ, တဲး အုဝ် ပွိုန် ဒီ ဝီ မှေတ့် ဂေ ဒူအီ အီ ညှိုမ် ဇဝ် ယေဆူ ခဲင် မိူင် ဒါမာခူ, တဲး အုဝ် ပွိုန် ဒီ တိုယ် ဂေ ဟာဝ် ဇမ် မိူင် ယေရူဆာလဲမ်, တဲး ဂေ ဒါ တာင် ဝီ ဆုင်ဖျာတ် အာမူ ဂေ.
6 ဒေါ ဟာဝ် အုဝ် ဒူပ် န့တေန့် တီ, အုဝ် ဟဲ့ ရိန် ဒီ ဇမ် မိူင် ဒါမာခူ. ဒေါ အန် တီ န့ မုး ဒေါ ကာတဲ ဆီငဲ. အုဝ် ဟဲ့ ယိုဝ် ဘ့လာင် တာင် ကာဆဝ် လူင် ဂါင်ဟြာဝ် လဲပ် ရူပ် အုဝ် အူ ဇေန့်.
7 အုဝ် မိူဝ် ဝီ ဂိုပ် ဒဲင် ကာဒါယ်. ဟဲ့ ဟွတ့်, အုဝ် ဝီ ယိုဝ် ဂြုဝ်း အီ တဝ်း, ‘အိုယ်, အာဆောလူ, မှဝ် န့ ပါယ် ပီ ဘူင် မဲ နာ စာဝ် ဒီ အုဝ်.’
8 အုဝ် ဝီ ဝျီ့ ဂြုဝ်း တီ တဝ်း, ‘အာဆေ မဲ မုး, မဲ ဇဝ်.း’ အန် ဝီ တဝ်း, ‘အုဝ် မုး ဇဝ် ယေဆူ, အီ တး မိူင် နာဆာရေတ့်, ဝီ ပီ ခမ် မဲ ဒီ ဘူင် နာ တူ မွှိုမ် တွိုန်.’
9 ဂေ ဒူအီ အီ ဟာဝ် ရိုမ် ဒူပ် အုဝ်, ဘော ဂေ ဟဲ့ ယိုဝ် ဆီချာ ဘ့လာင် တီ, ဂေ ယီ တူ ပွိုန် ယိုဝ် ဂြုဝ်း အီ ကာလာင် ဒီ အုဝ်.
10 အုဝ် ဝီ တဝ်း, ‘မာဆေ ပီ လုဝ် မဲ ဇဝ်, တဲး အုဝ် ဘူင်.း’ ဇဝ် ယေဆူ ဝီ တဝ်း, ‘မဲ ယိတ့် ဟာဝ် လိုပ် ခဲင် မိူင် ဒါမာခူ. ခဲင် မိူင် တီ, န့ ဒီ မိုဝ်း ဒူအီ အူ ဝီ, အန် ဒီ ဝီ ကာလာင် ဒီ မဲ မာဆေ ပီ လုဝ် ဘူင် မဲ.’
11 ကူပ် ဘ့လာင် တာင် တီ, ငါယ် အုဝ် အာဝ် ဟူ ပွိုန် ယိုဝ် မာဆေ. ခုဝ်, ဂေ ဒူအီ အီ ဒူပ် အုဝ် လုဝ် ပါ ဒဲ အုဝ်, တိုယ် အုဝ် ဟာဝ် လိုပ် ခဲင် မိူင် ဒါမာခူ.
12 အုဝ် ဟဲ့ ဟွတ့် ဇမ် ခဲင် မိူင်, န့ ယီ မိုဝ်း ဒူအီ အူ ဝီ, အန် စိူဝ် အာနာနီ. အန် မုး ဒူအီ အီ ဒူပ် ဆီချာ ဒါရာ ဇဝ်ဖြာ. ဂေ ဒူအီ ယူဒါ အီ ကွယ် ခဲင် မိူင် တီ, ဂေ ဒွန် အီ ရုဝ်ဆေ ကာဆဝ် အန်.
13 ဒူအီ တီ ဟဲ့ တး ဒူင် ကွယ် အုဝ်. အန် တး ကွယ် ခူပ် အုဝ်, ဝီ တဝ်း, ‘အိုယ် အာဆောလူ, မဲ မုး ဝါ အုဝ်. တဲး ငါယ် မဲ ဝီ ဘ့လာင်.’ အန် ဟဲ့ ဟွတ့် ကာလာင် ဂြုဝ်း တီ, အုဝ် ဝီ ပွိုန် ဒီ ယိုဝ် အန် အူ ဇေန့်.
14 အာနာနီ တွိုန် ဝီ တဝ်း, ‘ဇဝ်ဖြာ ပီ ဒွိုမ် ကြိုပ် ဒူအီ အာမျုဝ် အေ ဆိန့် ဒေါ မွိုန်, အန် ဟဲ့ ရဝ်း မဲ, တဲး မဲ နပ် ပီ လုဝ် အန်, တဲး မဲ ဝီ ပွိုန် ဒီ ယိုဝ် ဒူအီ အီ တူ ဒွိုမ် ဘူင် မှာပ်, တဲး မဲ ပွိုန် ဒီ ထူမ် ဂြုဝ်း အန် ဒီ ဟျုဝ့် မဲ.
15 လွင် ပဲ့ ဟဲ့ ယိုဝ် မဲ တီ, မဲ ဒီ ဝီ ခဲ ဒီ ဂေ ဒူအီ ဒွန် အီ.
16 ဒေါ တီ နီ, ကွဲ့ တဲး မဲ ကွယ် ဒီလိန့် ပီယေန့်. တဲး မဲ ယိတ့် ဟာဝ်, ခမ် ဒီ စိုပ် ခဲင် အိုမ်, တဲး မဲ မှာန့် ဒီ ဇဝ် ယေဆူ, တဲး အန် ဂဝ်း ဝဲန် မှာပ် မဲ.’
17 ဝါယ် အန် တီ အုဝ် ဟဲ့ ဟွတ့် ဝီ ဝိဝ် ဇမ် မိူင် ယေရူဆာလဲမ်, အုဝ် ဘော ဟာဝ် ဆာခိုဝ် ခဲင် ဟုဝ် ဇဝ်ဖြာ. ဒေါ အန် တီ အုဝ် ဟဲ့ ဝီ ယိုဝ် အာရူင် ပီ ဘျ ဇဝ်ဖြာ ဒီ အုဝ်.
18 နဝ်း ဖွိုမ် ဇဝ်ဖြာ ဟဲ့ ပ့လိုက် အုဝ်. အုဝ် ဟဲ့ ယိုဝ် ဇဝ် ယေဆူ ဝီ ကာလာင် ဂြုဝ်း ဒီ အုဝ်. အန် တဝ်း, ‘မဲ ယိတ့် ဟာဝ် အူ ဇေန့်, တဲး မဲ လေး ခဲင် မိူင် ယေရူဆာလဲမ် နီ. ဂေ ဒူအီ အီ ကွယ် ဒီ နီ, ဂေ တူ ဆီ ထူမ် ဂြုဝ်း ပီ ဒီ ကာလာင် မဲ ဒီ ဂေ. ခုဝ်, တဲး မဲ ဟာဝ် ပေါ အူ ပ့လုဝ့်.’
19 အုဝ် ဟဲ့ ဟွတ့် ယိုဝ် ဂြုဝ်း တီ, အုဝ် ဝီ တဝ်း, ‘မဲ ဇဝ်, ဂေ ဒွန် အီ ဟဲ့ နပ်, အုဝ် ဟဲ့ ဒွိုမ် ဟာဝ် ခဲင် ဇူင် ဘဲန် ဇူင် ဘဲန် ဇူင် မး ဂေ ဒူအီ ညှိုမ် မဲ. ဟဲ့ ဟွတ့်, အုဝ် ဝီ မှေတ့် ခြွင့် ဂေ ခဲင် ကာပိုမ်.
20 ဒေါ ငဝ်း ဂေ အာဆာထေဖာန် အီ ဟဲ့ ခဲ ဒီ အီ လွင် မဲ, ဘော အုဝ် ဟဲ့ ကွယ် ရိုမ် ဒူပ် ဂေ, ယွတ် ဂေ, ဘော ဖြူမ် ပီ ဘူင် ဂေ. အုဝ် မိူဝ် ဟဲ့ ဘ်ု ခြိုင် ဂေ ဒူအီ အီ ငဝ်း အန်.’
21 ပန် တီ အန် ဇဝ် ဝီ ကာလာင် ဒီ အုဝ် တဝ်း, ‘တဲး မဲ ဟာဝ်. အုဝ် ဒီ တိုယ် မဲ ဟာဝ် ဇမ် မိူင် တူင့်, ဒူင် ကွယ် ဂေ ဒူအီ အာမျုဝ် ဟဝ်.’”
22 အာပေါလူ ဟဲ့ ဟွတ့် ကာလာင် ဂြုဝ်း တီ, ဂေ ဒူအီ ကိူန် ဝီ ဒတ် တာင် တဝ်း, “ငဝ်း ဝဲန် ဒူအီ တီ, အာဝ် ကာအာပ် တဲး အန် ကွယ် ဒဲင် ကာဒါယ် နီ.”
23 ဂေ ဘော ဒတ် ဘော ဘုတ့် ဝဲန် ခြိုင် ဂေ, ဝီ ဒီ ဇုး တဲး ကာပုး ကော ကာဟိုင် လှိုပ် ဂေ.
24 ပန် တီ ဘုဝ် တာင် ဝီ ဒွါ အာမိင်, တဲး ဂေ ဟာဝ် တိုယ် အာပေါလူ နာ ခဲင် ကာင် ဂေ ဒါ ဆိုက်, စ်ု ဂေ ဆီဘျြီ့ အန်, တဲး အန် ကော နပ် ဆီချာ မှဝ် န့ ပါယ် ပီ ဒတ် ကာဆဝ် ဂေ ဒူအီ ကိူန်.
25 ဝါယ် အန် တီ ဂေ ဟဲ့ ဟွတ့် ပက် အာပေါလူ, တဝ်း ဒီ ဆီဘျြီ့ အန်, အာပေါလူ ဝီ ကာလာင် ဒီ ဒါ ဘုဝ် အီ အိုပ် ဒါ ဆိုက် အူ မာယဝ်း, အီ ကွယ် ဒီ ခူပ် အန်. အန် တဝ်း, “ဟဲ့ မှာန် ဒါရာ အေ တဲး အေ ဆီဘျြီ့ ဒူအီ ရုဝ်မာ အာတ့် ဆုင်ဖျာတ် ဂေ ဒါ တာင် လွင် မိုဝ်း တူ မိုဝ်း အန် အာဘြဲတ်.း”
26 ဘုဝ် တီ ဟဲ့ ဟွတ့် ထူမ် ဂြုဝ်း အာပေါလူ တီ, အန် ဝီ ဟာဝ် ဒူင် ကွယ် ဘုဝ် တာင် အူ ဇေန့်. အန် တဝ်း, “မာဆေ ပီ ဒီ ဘူင် မဲ.း ဒူအီ တီ မုး ဒူအီ ရုဝ်မာ.”
27 ဘုဝ် တာင် ဝီ ဟာဝ် ဇမ် ဒူင် ကွယ် အာပေါလူ. အန် တဝ်း, “ဟဲ့ မှာန် မုး မဲ ဒူအီ ရုဝ်မာ.း” အာပေါလူ ဝီ တဝ်း, “ဟဲ့ မှာန်.”
28 ဘုဝ် တာင် တီ ဝီ တဝ်း, “အုဝ် ဟဲ့ ဒွါ ကိူန် ရွိုန်, တဲး အုဝ် ပွိုန် ဒီ ဘဲန် ဒူအီ ရုဝ်မာ.” အာပေါလူ ယီ တဝ်း, “အီ မုး အုဝ်, အုဝ် ဟဲ့ မုး ဒူအီ ရုဝ်မာ ဆိန့် ဒေါ ဂွိုတ် အုဝ်.”
29 ဂါယ် ဟဲ့ ဟွတ့် ကာလာင် ဂြုဝ်း တီ, ဂေ ဒူအီ အီ ဒွိုမ် တဝ်း ဒီ ဆီဘျြီ့ ဇဲတ် အန်, ဂေ ဝီ ဂဝ်း ဝဲန် ဝန် ပီ ပက် ဂေ ဒီ အန် အူ ဇေန့်. ဘော ဘုဝ် တာင် တွိုန် ဘော ယုဝ် ဒေါ ဟဲ့ ဝီ နပ် အန် အာပေါလူ မုး ဒူအီ ရုဝ်မာ. ခုဝ်, အာဝ် ကာအာပ် ပက် ဒူအီ ရုဝ်မာ တာ ဝန် ဟိန်.
30 ပါ ခဲညှာ, ဘုဝ် တာင် တွိုန် ဆီ နပ် ဆီချာ, မှဝ် န့ ပါယ် ပီ ဖျာက် ဂေ ဒူအီ ယူဒါ ဒီ အာပေါလူ. အန် ဝီ ဂဝ်း ဝန် ပီ ပက် ဂေ ဒီ အာပေါလူ. အန် ဝီ စ်ု ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် ယူဒါ, တဲး ဂေ ဘော ဖိုင် တး ကာဇု. ဟဲ့ ဟွတ့်, အန် ဘော တိုယ် အာပေါလူ ဟာဝ် ဇမ် ဒီ အာတ့် ဂေ.

ACT 23
1 ပန် တီ အာပေါလူ ဝီ ယွတ် ဆိူဝ် ဒီ ဂေ ဒွန် အီ အီ ကွယ် ကာဇု. အန် ဝီ တဝ်း “အိုယ် ဘေ ဒါ တာင်, ဘေ ဘီနွင် အုဝ်. အူ ဆိန့် ဒေါ ဂုဝ် ကော ဇမ် အာတိုဝ် အုဝ် ဟဲ့ ဒူပ် ဆီချာ ဇဝ်ဖြာ. နဝ်း အုဝ် တူ တဝ်း, ပဲ့ ဟဲ့ ဘူင် အုဝ် အာဝ် မှာန်.”
2 အန် ဟဲ့ ဟွတ့် တဝ်း ပါယ် တီ, န့ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. အန် စိူဝ် အာနာနီ. အန် ကာလာင် ဒီ ဒူအီ အီ ကွယ် ကာတတ် အာပေါလူ, စ်ု ဂေ ကာထ မူတ့် အန်.
3 အာပေါလူ ဝီ တဝ်း ဒီ အာနာနီ တွိုန်, “ဇဝ်ဖြာ ဒီ ဝီ ကာထ မူတ့် မဲ. မဲ ပီ ရဲင် အီ ဖဝ်း ထုန်. မဲ ဟဲ့ တး ကွယ် ဒီ နီ, တဝ်း ဒီ ဆုင်ဖျာတ် အာမူ အုဝ် ကူပ် တူ ဒူပ် အုဝ် ဒါရာ. ဟဲ့ ဟွတ့် မဲ ဝီ စ်ု အီ ကာထ မူတ့် အုဝ်. န့ ဝီ မုး မဲ အီ တူ ဒူပ် ဒါရာ.”
4 ဂေ ဒူအီ အီ ကွယ် ကာတတ် အာပေါလူ ဝီ တဝ်း ဒီ အန်, “မှဝ် န့ ပါယ် ပီ ယ ကာလာင် မဲ ဂြုဝ်း တူ မွှိုမ် ဒီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ.း”
5 အာပေါလူ ဝီ တဝ်း, “အိုဝ် ဘေ ဘီနွင်, အုဝ် တူ နပ် လွင် အန် တီ. အုဝ် တူ နပ် လွင် မုး အန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, ‘ဘေ ကွဲ့ ကာလာင် ဂြုဝ်း တူ မွှိုမ် လွင် ဒါ တာင် အီ အိုပ် ဘေ.’”
6 ဟဲ့ ဟွတ့် ပန် တီ အာပေါလူ ဝီ ယိုဝ်, ဂေ ဒါ တာင် အီ ကွယ် ဒီ အာတ့် အန်, ဂေ မုး အာ ဖိုင်. မင် အီ ဂေ မုး ဒူအီ ဖိုင် ဖာရီဆဲ. ဘော မင် အီ ဂေ မုး ဖိုင် ဆာဒူခဲ. အာပေါလူ ဟဲ့ ယိုဝ် လွင် အန် တီ, အန် စုး ဒီ ကာလာင် ဂြုဝ်း တာင်, တဲး ဂေ ဒါ တာင် ပွိုန် ဒီ ထူမ် ဆီချာ. အန် တဝ်း, “ဘေ ဘီနွင် အုဝ်, အုဝ် မုး ဒူအီ ဖိုင် ဖာရီဆဲ. ဘော ဂုန့် အုဝ် ဟဲ့ မုး ဒူအီ ဖိုင် ဖာရီဆဲ. ဒေါ တီ နီ ဂေ ဟဲ့ တဝ်း, အုဝ် မိုဝ်း မှာပ် ကူပ် နှဝ့် န့ဒဝ့် အုဝ် လွင် ဂေ ဒူအီ ယမ် ဒီ ဝီ ယိတ့် ဝီ အိမ်.”
7 အာပေါလူ ဟဲ့ ဟွတ့် ကာလာင် ဂြုဝ်း တီ, ဂေ ဒူအီ ဖိုင် ဖာရီဆဲ ဘော ဂေ ဒူအီ ဖိုင် ဆာဒူခဲ, ဂေ ဝီ လာယ် ကာထဲန့် တူ လာယ် ဖြူမ်. ဂေ အာဝ် ဟူ မုး အူ နဝ်း.
8 ဂေ ဒူအီ ဖိုင် ဆာဒူခဲ, ဂေ တဝ်း, ဆေ ဒူအီ ဟဲ့ ဟွတ့် ယမ်, အာဝ် ပွိုန် ဝီ ယိတ့် ဝီ အိမ်. ဂေ ဘော တဝ်း, အာမူ အာမာတ် ဇဝ်ဖြာ ဘော ကာနမ် မိူဝ် တူ မိုဝ်း. ဂေ ဖိုင် ဖာရီဆဲ, ဂေ ယီ တဝ်း, ပီ မာနုဝ် ဂေ ဖိုင် ဆာဒူခဲ အူယ် မျုဝ် တီ အာဝ် မှာန်.
9 ပန် တီ ဂေ ကြဲ ဒီ နန် ကိူန်, ကာလာင် ဂြုဝ်း တာင်, ဘော ဆီနန် ဆီနိူင်. ဂေ ဒါ ဆာရာ အီ မာနုဝ် ဒါရာ ယူဒါ မင် အီ, ဂေ အီ မုး ဖိုင် ဖာရီဆဲ, ဂေ ဝီ ယိတ့်, ကာလာင် ဂြုဝ်း တာင်. ဂေ တဝ်း, “ဒူအီ တီ, အန် တူ မိုဝ်း မှာပ် မာဆေ. ဆေ ဂြုဝ်း အန် ဟဲ့ မုး ဟဲ့ မှာန်, ဘော မုး ကာနမ်, ဘော မုး အာမူ အာမာတ် ဇဝ်ဖြာ အီ ဟဲ့ ကာလာင် ဂြုဝ်း ဒီ အန်, အန် တူ မိုဝ်း မှာပ် မာဆေ.”
10 ပန် တီ ဂေ ငှါ ဒီ လာယ် ကာလုတ့်. ဘုဝ် တာင် ရုဝ်မာ တွိုန်, အန် ယုဝ် ဂေ ဝီ ဒိူတ် ကာယာတ့် ဒုဝ် အာပေါလူ. ခုဝ်, ဘုဝ် တာင် ဝီ ဒဲ့ ဒါ ဆိုက် မင် အီ, စ်ု ဂေ ဟာဝ် ဒိုဝ်း လေး အာပေါလူ ဒူင် ကွယ် ဂေ ဖိုင် ဒါ တာင် ယူဒါ. ဂေ ဝီ တိုယ် အန် ဝိဝ် ခဲင် ဒပ် ဂေ ဒါ ဆိုက်.
11 ခဲင် မှိုဝ် တီ, ဇဝ် ယေဆူ ယီ တး ဇမ် ဒူင် ကွယ် အာပေါလူ, ကွယ် ခူပ် အန်. အန် တဝ်း ဒီ အာပေါလူ, “မဲ ကွဲ့ ယုဝ်. မဲ ဟဲ့ ယ ကာလာင် ဂြုဝ်း ဆိူဝ် ခဲင် မိူင် ယေရူဆာလဲမ် နီ. ပါယ် တီ, မဲ ဘော လုဝ် ကာလာင် လွင် အုဝ် ဘော ခဲင် မိူင် ရုဝ်မာ.”
12 ပါ ခဲညှာ, ပြဲ ဟဲ့ ဟွတ့် ဝး, ဂေ ဒူအီ ယူဒါ မင် အီ ဝီ တး ကာဇု ဘဲန် အူ ဖိုင် ဘော ဒိူင် တဝ်း, “တဲး ဇဝ်ဖြာ ဝဲန် အေ, ဆေ အေ ဟီ ဟူမ် ဘူမ်, ဟီ ဒျီင် အိုမ် အာတ့် ပွိုန် ဒီ ငဝ်း ဝဲန် အေ အာပေါလူ.”
13 ဂေ ဒူအီ အီ ဟဲ့ ဒိူင် တီ, ဂေ ကွယ် ဖွုန် ဂိုဝ် လူယ်.
14 ဂေ ယီ ဟာဝ် ဇမ် ဒူင် ကွယ် ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ. ဂေ တဝ်း, “ယေ မုး ဖိုင် အီ ဟဲ့ ဒိူင် တဝ်း, ယေ တူ ဟူမ် မာဆေ အာတ့် ငဝ်း ဝဲန် ယေ အာပေါလူ တွိုန်.
15 ခုဝ် အန် တီ ဘေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဘေ ဒါ တာင် အီ အိုပ် မိူင်, တဲး ဘေ ဝီ ဟာဝ် ဒီ ဘုဝ် တာင်, မှာန့် ဒီ အန်, တဲး အန် တိုယ် အာပေါလူ တး ဇမ် ဒူင် ကွယ် ဘေ. တဲး ဘေ ညိုင်ရာင် ဒီ ဒီမွှတ် ဆီချာ အာပေါလူ ပေါ အူ ဇေန့်. အီ မုး ယေ, ယေ ဒီ နှဝ့် ဘ်ု န့တေန့် အန်, တဲး ယေ ပွိုန် ဒီ ငဝ်း ယမ် အန် အာတ့် တး ဇမ် အန် ဒူင် ကွယ် ဘေ.”
16 ဒေါ ကာလာင် ဂေ ဂြုဝ်း တီ ဒီ ဒါ တာင် ယူဒါ, န့ မိုဝ်း ဒူအီ အူ ဝီ တာ ယိုဝ် ဂြုဝ်း တီ. အန် မုး လှာန် အာပေါလူ. အန် ဟဲ့ ဟွတ့် ထူမ် ပီ လာယ် ဖြူမ် ဂေ, အန် ဝီ ဟာဝ် ဆိူဝ် ဒူင် ကွယ် ဂေ ဒါ ဆိုက်, ဝီ ကာလာင် ဒီ အာပေါလူ လွင် အန် တီ.
17 အာပေါလူ ယီ ဒဲ့ ဘုဝ် အီ အိုပ် အူ မာယဝ်း, တဲး အန် တး ဒူင် ကွယ် အန်. အန် ဝီ တဝ်း ဒီ ဘုဝ် တီ, “တဲး မဲ ဟာဝ် တိုယ် ကာညူမ် နီ, တဲး အန် ဇမ် ဒီ အာတ့် ဘုဝ် တာင်. အန် လုဝ် ကာလာင် ဂြုဝ်း ဒီ ဘုဝ် တာင်.”
18 ပါယ် တီ, ဘုဝ် တီ ဝီ တိုယ် အန် ဟာဝ် ဇမ် ဒူင် ကွယ် ဘုဝ် တာင်. အန် ဝီ တဝ်း ဒီ ဘုဝ် တာင်, “အာပေါလူ ပီ ခြွင့် မဲ ခဲင် ကာပိုမ်, အန် ဟဲ့ ဒဲ့ အုဝ် တး ဒီ အန်. အန် ဟဲ့ စ်ု အုဝ် တိုယ် ကာညူမ် နီ ဒီ မဲ. အန် မိုဝ်း ဂြုဝ်း ပီ ဆီ ကာလာင် ဒီ မဲ.”
19 ဘုဝ် တာင် ဝီ ပါ ဒဲ ကာညူမ် တီ, ဝီ ဟာဝ် ပေါ အူ ပ့လုဝ့်, ဝီ ဒီမွှတ် အန်, “မာဆေ ပီ ဆီ ကာလာင် မဲ ဒီ အုဝ်.း”
20 ကာညူမ် တွိုန် ဝီ တဝ်း, “ဂေ ဒူအီ ယူဒါ, ဂေ ဟဲ့ လာယ် ဖြူမ် ဒီ မှာန့်, တဲး မဲ တိုယ် ဝိဝ် အာပေါလူ ဒူင် ကွယ် ဂေ. ဂေ ဒီ ညိုင်ရာင် တဝ်း, ဂေ ဒီ ဝီ ဒီမွှတ် ဆီချာ အန်.
21 ခုဝ်, ကွဲ့ တဲး မဲ ဘူင် ပီ မှာန့် ဂေ. န့ မိုဝ်း ဒူအီ ဖွုန် ဂိုဝ် လူယ်. ဂေ ဟဲ့ ဟွတ့် ဒိူင် တဝ်း, ဂေ တူ ဟူမ် တူ ဒျီင် မာဆေ အာတ့် ငဝ်း ယမ် ဂေ အာပေါလူ. ဂေ ဟဲ့ တဝ်း ဒီ ကွယ် နှဝ့် ဒေါ ဟာဝ် အန် ဒူပ် န့တေန့်. ဂေ ဟဲ့ ဟွတ့် ရဲန် တူတ့် ဒွန် မျုဝ်. န့ ဂိတ် မီ ပီ ဒီ ဖြူမ် မဲ.”
22 ဘုဝ် တာင် ဟဲ့ ဟွတ့် ထူမ် ဂြုဝ်း တီ, အန် ဝီ တဲး ဂွန် ကာညူမ် တွိုန် ဝေန့်. အန် တဝ်း, “မဲ ကွဲ့ ကာလာင် ဒီ အာဆေ လွင် တး ကာလာင် မဲ ဂြုဝ်း ဒီ အုဝ်.”
23 ဝါယ် အန် တီ ဘုဝ် တာင် တွိုန် ဝီ ဒဲ့ ဘုဝ် အီ အိုပ် ဒါ ဆိုက် အူ မာယဝ်း အာ ဝီ. ဂါယ် ဟဲ့ ဟွတ့် တး ဇမ် ဒူင် ကွယ် အန်, အန် ဝီ တဝ်း, “ဘာယ် လုဝ် ရဲန် ဒါ ဆိုက် အာ မာယဝ်း ဝီ, ဒါ ဆိုက် အီ ပဝ့် မ့ပြွင့် ဘူ ဂိုဝ် ဝီ ဘော ဒါ ဆိုက် အီ ဂူင့် လျီး အာ မာယဝ်း ဝီ, တဲး ဘာယ် ယဲတ့် ဂေ ဟာဝ် မိူင် ကေဆာရေ. ဟီ နုဝ့် ဒိမ် နာရီ ခဲင် မှိုဝ် နီ, ဘေ လုဝ် လေး ဟာဝ်.
24 ဘာယ် လုဝ် ရဲန် ဘော မ့ပြွင့် မင် ဒုဝ် တဲး အာပေါလူ ပဝ့်, တဲး ဘာယ် ဝီ တိုယ် အန် ဇမ် ဆီချာ ဒူင် ကွယ် ဒါ ကာညာ ရုဝ်မာ အီ အိုပ် ကာဒါယ် မိူင် အေ နီ, အီ စိူဝ် အာ​​ဖေလိက်.”
25 ဘုဝ် တာင် ဘော ဒဲမ် ပဲ့ တိုယ် ဒီ အာ​​ဖေလိက်. အန် ဒဲမ် တဝ်း,
26 “အုဝ် အီ စိူဝ် အာကာလုဝ်ဒီလက် လူဆီယ, အုဝ် ဒဲမ် ပဲ့ ဒီ မဲ အာ​​ဖေလိက်, အီ မုး ဒါ ကာညာ အီ မွှိုမ် ကာဆဝ် အီ အိုပ် မိူင် အေ. အိုယ်, မဲ ဒါ ကာညာ, တဲး မဲ ဂျာမ်ဆာ.
27 ဂေ ဒူအီ ယူဒါ ဟဲ့ မှေတ့် ဒူအီ ဝီ နီ. ဂေ ဟဲ့ ငှါ ဒီ ငဝ်း ယမ် အန်. ဒေါ အန် တီ အုဝ် ဘော နပ်, အန် မုး ဒူအီ ရုဝ်မာ. ခုဝ်, ဘော အုဝ် ဘော ဒါ ဆိုက် အုဝ် ဟဲ့ ဟာဝ် ချွတ် အန်.
28 အုဝ် ယီ လုဝ် နပ် ဆီချာ မှဝ် န့ ပါယ် ပီ မှေတ့် ဂေ ဒီ အန်. ခုဝ်, အုဝ် ဟဲ့ တိုယ် အန် ဟာဝ် ဇမ် ဒီ အာတ့် ဂေ ဒါ တာင် အီ အိုပ် ခဲင် ကာဒါယ် မိူင် ယူဒါ.
29 ပန် တီ အုဝ် ဘော နပ်, န့ မုး လွင် ဒါရာ ဂေ. န့ တူ မိုဝ်း မာဆေ ပီ ဘူင် အန်, အီ ကာအာပ် မှေတ့် ငဝ်း အန်.
30 ဝါယ် အန် တီ အုဝ် ဝီ ယိုဝ် လွင် ဂေ ဒူအီ ယူဒါ ဟဲ့ လာယ် ဖြူမ် ဒီ ပြာ ဒီ ငဝ်း ဝဲန် အန်. ဒေါ အန် တီ အူ ဇေန့်, အုဝ် ဝီ တိုယ် အန် ဟာဝ် ဇမ် ဒူင် ကွယ် မဲ. အုဝ် မိူဝ် ဟဲ့ တဝ်း ဒီ ဒူအီ အီ မှေတ့် အန်, တဲး ဂေ ဟာဝ် ကာလာင် ပီ ဒီ ဖျာက် ဂေ ဒီ အန် ဒူင် ကွယ် မဲ. ခဲ့ တီ အုဝ် ဒဲမ်.”
31 ဝါယ် အန် တီ ဂေ ဒါ ဆိုက် ဝီ ဘူင် ခဲ့ ပီ စ်ု ဘုဝ် တာင် တွိုန်. ဂေ ဝီ ဟာဝ် ခဲင် မှိုဝ်, တိုယ် အာပေါလူ, တဲး အန် ဇမ် မိူင် အန်ထီဖာထာရီ.
32 ပါ ခဲညှာ ဂေ ဒါ ဆိုက် ဝီ ဝိဝ် မိူင် ယေရူဆာလဲမ်, ဒူင် ကွယ် ဂေ. န့ ဂိတ် မီ ဂေ ဒါ ဆိုက် အီ ပဝ့် မ့ပြွင့် အီ ဆီ ကွယ် ဒူပ် အာပေါလူ. ဂေ ဝီ တိုယ် အာပေါလူ ဟာဝ် ဒူပ် န့တေန့် ဇမ် မိူင် ကေဆာရေ.
33 ဂေ ဟဲ့ ဟွတ့် ဇမ် မိူင် ကေဆာရေ, ဂေ ဝီ အာပ် ပဲ့ တွိုန် ဒီ ဒါ ကာညာ ရုဝ်မာ, အာပ် ဘော အာပေါလူ ဒီ အန်.
34 ဒါ ကာညာ မိူဝ် ဝီ တိး ပဲ့ တီ. ဟဲ့ ဟွတ့်, အန် ဝီ ဒီမွှတ် မိူင် ဘြိမ် အာပေါလူ, န့ မုး မိူင် မှဝ်.
35 ဒေါ ဝီ နပ် အန်, မိူင် ဘြိမ် အာပေါလူ မုး အိူင် ခီလီခီ, အန် ဝီ တဝ်း ဒီ အာပေါလူ, “ဆေ ဂေ ဒူအီ ဖျာက် မဲ ဟီ တး, အုဝ် ဒီ ဝီ ထူမ် အာမူ မဲ.” ဟဲ့ ဟွတ့် ပန် တီ အန် ဝီ စ်ု ဂေ ဘ်ု အာပေါလူ ခဲင် ဟုဝ် ခုန်ဒီခမ် အာဟေရူတ်.

ACT 24
1 ဝါယ် အန် တီ ဘော ပွိုန် ဖန် ဆီငဲ, ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အီ စိူဝ် အာနာနီ, အန် ဝီ ဟာဝ် ဇမ် မိူင် ကေဆာရေ. ဘော ဒါ တာင် မင် အီ, ဘော အာထေထူလူ, အီ ကျ ဒီ ကာလာင် ဂြုဝ်း ဒါင် ဂေ, ဂေ ဒွန် အီ ဟဲ့ ဟာဝ် ဒူပ် အန်. ဂေ ဟဲ့ ဟွတ့် တး ဇမ် ဒူင် ကွယ် ဒါ ကာညာ ရုဝ်မာ, ဂေ ဝီ ဖျာက် အာပေါလူ.
2 ဟဲ့ ဟွတ့်, ဒါ ကာညာ ဝီ ဒဲ့ တဲး အာပေါလူ တး ဒူင် ကွယ် ဂေ. ပန် တီ အာထေထူလူ တွိုန်, အန် စုး ဒီ ဖျာက် အာပေါလူ. အန် တဝ်း ဒီ ဒါ ကာညာ ရုဝ်မာ,
3 “အိုယ် မဲ ဒါ ကာညာ တာင်, န့ မုး မဲ, အီ တဲး ယေ ကွယ် ဒါခိုယ်, တဲး န့ ယေန် ခဲင် မိူင်. ယေ မိူဝ် နပ်, န့ မုး အာငျာန် မဲ ဘော ပဲ့ ဟဲ့ ဘူင် မဲ, တဲး န့ ဘဲန် နာ ဘွတ် နာ မွှိုမ် ဒွန် မျုဝ်, ပီ ညှမ် ဒွိုမ် ယိုဝ် ယေ ခဲင် မိူင် ယေ. ခုဝ်, ယေ ဝီ အိူပ် မဲ ဒါ ကာညာ အာ​​ဖေလိက်. ဂုင် ဂေဇူ မဲ ဟဲ့ တာင် ကာဆဝ်.
4 ဒေါ တီ နီ, အုဝ် တူ ဆီ တဲး မဲ နုန် ဒီ ထူမ်. ခုဝ်, အုဝ် မှာန့်, တဲး မဲ ခ့ဝါင် အုဝ် ကာလာင် ဂြုဝ်း အာဒါ အူ ကာစန်, တဲး မဲ ထူမ်.
5 အာမူ ဒူအီ တီ, န့ ပါယ် နီ. ယေ ဟဲ့ နပ် ဒူအီ တီ, အန် မုး ဒူအီ အီ ဘူင် တဲး န့ ဒုက် ဒီ ဒွန် အီ. အန် ဘော ဘူင် တဲး ဂေ ဒူအီ ယူဒါ ဆီနန် ဆီနိူင် ဒွန် နာ ဒွန် ပ့လုဝ့် ဒဲင် ကာဒါယ်. အန် ဘော မုး ဒါ တာင် ဂေ ဒူအီ ခဲင် ဖိုင် အီ ကြိုပ် ဒူအီ အီ တး မိူင် နာဆာရေတ့် တွိုန်.
6 အန် မိူဝ် ဟဲ့ တဝ်း ဒီ ဘူင် တဲး ဟုဝ် ဇဝ်ဖြာ ယေ ကာဒါတ့်. ဒေါ အန် တီ ယေ ဟဲ့ မှေတ့် အန်.
7 ယေ တဝ်း ဒီ ဆုင်ဖျာတ် အာမူ အန်, တဲး န့ ဒူပ် ဒါရာ ယေ အာမျုဝ် ဒူအီ ယူဒါ. န့ ယီ မိုဝ်း ဘုဝ် တာင်, အီ စိူဝ် အာလူခီ, အန် တး ဒူင် ကွယ် ယေ, ဝီ ဖာတ် ဒိုဝ်း လေး အာပေါလူ ဒီ ယေ. ဟဲ့ ဟွတ့်, အန် ဝီ စ်ု ယေ ဟာဝ် ကာလာင် လွင် အာမူ တီ ဒွန် မျုဝ် ဒီ မဲ.
8 ဆေ မဲ ဆီ ဒီမွှတ် ဘော အီ ဟဝ် လွင် အန် တီ, မဲ ဒီ ဘော နပ်, ဂြုဝ်း ယေ ဟဲ့ မှာန်.”
9 ဘော ဂေ ဒူအီ ယူဒါ ဝီ တဝ်း, “ဂြုဝ်း ပီ ကာလာင် ဂေ ဟဲ့ မုး, ဟဲ့ မှာန်.”
10 ဝါယ် အန် တီ ဒါ ကာညာ အီ အိုပ် မိူင် ဝီ တဲး အာပေါလူ နပ်, အန် ဟဲ့ ပွိုန် ကာလာင် ဂြုဝ်း. ပန် တီ အာပေါလူ ဝီ ယိတ့်. အန် တဝ်း, “အိုယ် မဲ ဒါ ကာညာ, အုဝ် ဟဲ့ နပ်, န့ ဟဲ့ လှေန့် ဘဲန် ဆီနမ် ဘဲန် ဆီနမ်, မဲ ဟဲ့ ဘဲန် ဒါ တာင် အီ ဆုင်ဖျာတ် အာမူ ဂေ ဒူအီ အာမျုဝ် ယူဒါ. ခုဝ်, နဝ်း အုဝ် ဟဲ့ ဒါခိုယ် ဒီ ပွိုန် ကာလာင် ဂြုဝ်း လွင် အုဝ်.
11 မဲ ဟဲ့ ပွိုန် ဒီမွှတ် ဘော ဂေ အီ ဟဝ်, တဲး မဲ နပ်, ဂြုဝ်း အုဝ် ဟဲ့ မှာန်. ဟဲ့ ပွိုန် ဂိုဝ် ဒီ အာ ဆီငဲ လူယ် အာတိုဝ် နီ, အုဝ် ဟဲ့ တး ဇမ် မိူင် ယေရူဆာလဲမ်, တဲး အုဝ် ပွိုန် ဒီ ကြိုပ် ဇဝ်ဖြာ.
12 ဘော မုး ခဲင် ဟုဝ် ဇဝ်ဖြာ, ဘော မုး ခဲင် ဇူင် ကြိုပ် ဂေ ဒူအီ ယူဒါ ဇဝ်ဖြာ, ဘော မုး ခဲင် မိူင်, ဂေ ဒူအီ အီ ဖျာက် အုဝ်, ဂေ တူ ယိုဝ် အုဝ် လာယ် ဆင်ချာင် ဒီ ဒူအီ ဟဝ်. ဂေ တူ ယိုဝ် အုဝ် ဘူင် ဆီနန် ဆီနိူင် ဒေါ မှဝ်.
13 ဒဲင် တီ, ဂြုဝ်း ပီ ဖျာက် ဂေ ဒီ အုဝ် ဒေါ တီ နီ, ဂေ တူ ပဲ ဒီ ဘျ ဒီ မဲ, တဲး န့ လိုဝ်း ဆီချာ ယုဝ် ဟဲ့ မှာန် အာဝ် မှာန်.
14 န့ ယီ မိုဝ်း အူ မျုဝ်, ပီ လုဝ် ကာလာင် အုဝ် ဒီ မဲ. အုဝ် ကြိုပ် ဇဝ်ဖြာ ပီ ဒွိုမ် ကြိုပ် ဂေ ဂုန့် ဒင် ယေ. အုဝ် မိူဝ် ဒူပ် န့တေန့် ပီ တဝ်း ဂေ, န့ တူ မှာန်. အုဝ် ဘော ညှိုမ် တူတ့် ဒွန် မျုဝ် အီ ဒူပ် ဒါရာ ဇဝ်ဖြာ ခဲင် ဘပ် ပီ ဒဲမ် အုန် ဂေ ဒူအီ အီ ဘျာန် ဂြုဝ်း ဇဝ်ဖြာ.
15 အုဝ် ဘော နှဝ့် န့ဒဝ့် ပီ နှဝ့် န့ဒဝ့် ဂေ ဒူအီ အီ ကွယ် ဒီ နီ. ဘော အုဝ် ဘော ဂေ ဟဲ့ ညှိုမ်, န့ ဒီ ဇမ် ဆီငဲ ပန် ဒီ တဲး ဇဝ်ဖြာ ဂေ ဒူအီ ယမ် ဝီ ယိတ့် ဝီ အိမ်. ဘော ဂေ ဒူအီ မွှိုမ်, ဘော ဂေ ဒူအီ အီ တူ မွှိုမ်, ဂေ ဒီ ဝီ ယိတ့် ဝီ အိမ်.
16 ကူပ် ညှိုမ် အုဝ် ပါယ် တီ, ခဲ့ ပွိုန် အုဝ် ဘူင်, အုဝ် မိူဝ် ဘူင်, တဲး အုဝ် မိုဝ်း နဝ်း ဆိူဝ် နဝ်း မှာန်, တဲး န့ လဝ့် နဝ်း ဇဝ်ဖြာ.
17 အာတ့် နီ, န့ ဟဲ့ လှေန့် ဘဲန် ဆီနမ် ဘဲန် ဆီနမ်, အုဝ် တူ တး ခဲင် မိူင် ယေရူဆာလဲမ်. ဝါယ် အန် တီ အုဝ် ဘော ဝီ တး, တဲး အုဝ် ပွိုန် ဒီ ဒွါ ရွိုန် ဒီ ဒူအီ အာမျုဝ် အုဝ်, ဘော တဲး အုဝ် လှူ ဒီ ဇဝ်ဖြာ.
18 ဒေါ အန် တီ အုဝ် ဟဲ့ ဟွတ့် ဘူင် အီ ဒီ တဲး ဒုဝ် ဘူင့် အုဝ် ဆီငါ ဘွတ်. အုဝ် ဝီ လိုပ် ခဲင် ဟုဝ် ဇဝ်ဖြာ, တဝ်း ဒီ လှူ ဒီ ဇဝ်ဖြာ. ဒေါ ကွယ် အုဝ် ခဲင် ဟုဝ် ဇဝ်ဖြာ, ဒူအီ ဂေ နီ မိူဝ် ယိုဝ် အုဝ်. အုဝ် ယီ တူ မိုဝ်း ဒီ ကွယ် ရိုမ် ဒူပ် ဖိုင် ဒူအီ ကိူန်. န့ မိူဝ် တူ မိုဝ်း ဆီနန် ဆီနိူင် မာဆေ.
19 ဂေ ဒူအီ ယူဒါ အီ တး မိူင် အာဆီယာ မင် အီ, ဂေ ဟဲ့ ကာအာပ် တး ဒီ အာတ့် မဲ ဒါ ကာညာ. ဆေ ဂေ မိုဝ်း ပီ ဒီ ဖျာက် အုဝ်, တဲး ဂေ တး ကာလာင်.
20 ဘော ဂေ ဒူအီ, အီ ဟဲ့ ကွယ် ဒီ နီ, တဲး ဂေ ကာလာင်, မှာပ် မာဆေ န့ မုး ပီ ယိုဝ် ဂေ ဒေါ ကွယ် အုဝ် ဒီ အာတ့် ဒါ တာင် ဂေ.
21 န့ ယီ မိုဝ်း မီ အူ မျုဝ်, ပဲ့ ဟဲ့ ဘူင် အုဝ်. အုဝ် ဟဲ့ ကာလာင် ဂြုဝ်း တာင် တဝ်း, ‘အာတိုဝ် နီ ဘေ တဝ်း, အုဝ် မိုဝ်း မှာပ် ကူပ် ညှိုမ် အုဝ် ဂေ ဒူအီ ယမ် ဒီ ဝီ ယိတ့် ဝီ အိမ်.’ ခဲ့ တီ အုဝ် ဟဲ့ ဘူင်.”
22 ဒါ ကာညာ အာ​​ဖေလိက် တွိုန်, အန် မုး ဒူအီ အီ နပ် ဆီချာ လွင် န့တေန့် ဒီ ဒူပ် ဇဝ် ယေဆူ. ခုဝ်, အန် ဝီ တဲး ဂေ စူ ခဲ့ တီ. အန် ဝီ တဝ်း ဒီ အာပေါလူ, “ဆေ ဘုဝ် တာင် အာလူဆီယ ဟီ တး ဇမ် ဒီ နီ, အုဝ် ဒီ ဆုင်ဖျာတ် အာမူ မဲ.”
23 အန် ဘော စ်ု ဘုဝ် အီ အိုပ် ဒါ ဆိုက် အူ မာယဝ်း, တဲး အန် ဘ်ု အာပေါလူ ခဲင် ကာပိုမ်, ခ့ဝါင် အန် ဘူင် ပီ အိုင် အန်, ဘော တူ ခြဲ ဂိုက် အာပေါလူ တး စ်ု ဘော ယွတ် မဲန် အန်.
24 ဝါယ် အန် တီ ဖွုန် ဖန် ဆီငဲ, အာ​​ဖေလိက် ဘော အီဘိုန့် အန်, အီ စိူဝ် နာင် ဒီရူဆီလာ, အီ မုး ဒူအီ အာမျုဝ် ယူဒါ, ဂါယ် ဝီ တး ဒဲ့ အာပေါလူ. အာ​​ဖေလိက် ဝီ ထူမ် ဂြုဝ်း ပီ ကာလာင် အာပေါလူ ဒီ အန် လွင် လုဝ် ညှိုမ် ဇဝ် ယေဆူ, အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ.
25 အာပေါလူ ဝီ ကာလာင် လွင် နဝ်း ဆီငါ ဘွတ် ပီ လုဝ် မိုဝ်း အေ. အန် ဘော ကာလာင် လွင် ပီ ဒီ ပါယ် ဒီ အူတ် နဝ်း. အန် ဘော ကာလာင် လွင် ဇဝ်ဖြာ ဒီ တး ဒမ် မှာပ် ဒီ ဒူအီ. ဒေါ အန် တီ အာ​​ဖေလိက် တွိုန် ကော ယုဝ် ခဲင် နဝ်း အန်. ဟဲ့ ဟွတ့်, အန် ဝီ တဝ်း, “ဒေါ တီ နီ, တဲး မဲ စူ ခဲ့ တီ. အုဝ် ခ့ဝါင် မဲ ဝေန့် ဒူင် ကွယ် မဲ. ဆေ ဟီ ဆင်ဒုဝ်, အုဝ် ဒီ ဒဲ့ မဲ ပေါ အူ ဇေန့်.”
26 အာ​​ဖေလိက် တဝ်း ပါယ် တီ, ကူပ် ထာင် အန် အာပေါလူ ဒီ တး ဒူင် ကွယ် အန် ဒွါ ရွိုန် ဒီ အန်, တဲး အန် ဘ့လေး အာပေါလူ. ခုဝ်, အန် ဝီ ဒဲ့ အာပေါလူ ဘဲန် ဇေန့်, ဘဲန် ဇေန့်, ဝီ ကာလာင် ဂြုဝ်း ဒီ အန်.
27 ဝါယ် အန် တီ န့ ဘော နုဝ့် အာ ဆီနမ်, အာ​​ဖေလိက် တွိုန် အာဝ် ဟူ ဘဲန် ဒါ ကာညာ အီ အိုပ် ခဲင် ကာဒါယ် မိူင် တီ. န့ မိုဝ်း ပေါ အူ ဝီ, အီ ဝီ ပ့လု အန်. အန် စိူဝ် အာဖုဝ်ခီ ဖေထူ. အာ​​ဖေလိက် ယီ ဆီ ဘူင် ပီ အိုင် ဂေ ဒူအီ ယူဒါ. ခုဝ်, အန် တူ ဘ့လေး အာပေါလူ. အန် တဲး အာပေါလူ ကွယ် ဟာဝ် ခဲင် ကာပိုမ်.

ACT 25
1 ဝါယ် အန် တီ အာဖေထူ တွိုန် ဟဲ့ ဟွတ့် ဇမ် ခဲင် မိူင် တီ အာဒါ အူယ် ဆီငဲ, အန် ဝီ လေး ခဲင် မိူင် ကေဆာရေ ဝီ ဟုဝ့် မိူင် ယေရူဆာလဲမ်.
2 ခဲင် မိူင် ယေရူဆာလဲမ်, န့ ယီ မိုဝ်း ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဘော ဂေ ဒါ တာင် အီ အိုပ် အိူင် ယူဒါ. ဂေ ဝီ တး ဒူင် ကွယ် ဒါ ကာညာ ကာမာယ် တီ, ဝီ ဖျာက် အာပေါလူ. ဂေ မှာန့် ဘဲန် ဇေန့် ဘဲန် ဇေန့်, တဲး ဒါ ကာညာ ကာမာယ် ဝီ ဘူင် ပီ အိုင် ဂေ.
3 ဂေ မှာန့်, တဲး အန် ဝီ တိုယ် အာပေါလူ တး ဇမ် ခဲင် မိူင် ယေရူဆာလဲမ်. ဂေ ဟဲ့ ဟွတ့် လာယ် ဆင်ချာင်, တဲး ဂေ စ်ု ဒူအီ ဟာယ် ဘ်ု အာပေါလူ, တဲး ဂေ ဘ်ု ဒီ ငဝ်း ဝဲန် အန် ဒေါ ဟာဝ် အန် ဒူပ် န့တေန့်.
4 ဒါ ကာညာ အာဖေထူ ယီ တဝ်း ဒီ ဂေ, “အာပေါလူ လုဝ် ကွယ် ခဲင် မိူင် ကေဆာရေ. အာဝ် လှေန့်, ဘော အုဝ် ဒီ ဝီ လူင် မိူင် ကေဆာရေ.
5 ခုဝ်, ဆေ အန် ဟဲ့ ဘူင် နာ တူ မွှိုမ်, တဲး ဘေ တိုယ် ဒါ တာင် ဘေ မင် အီ, တဲး ဂေ ဟာဝ် ဒူပ် အုဝ်, ဝီ ဖျာက် အန်.”
6 အာဖေထူ ယီ ကွယ် မိူင် ယေရူဆာလဲမ် အာဒါ ဒိမ် ဆီငဲ. ဘော နုဝ့် ဆီငဲ ဂိုဝ်, အန် ဝီ လူင် မိူင် ကေဆာရေ. အန် ဟဲ့ ဟွတ့် ဇမ် မိူင် ကေဆာရေ, ပါ ခဲညှာ, အန် ဝီ တဝ်း ဒီ ဆုင်ဖျာတ် အာမူ အီ. အန် ဘော စ်ု ဂေ ဒဲ့ အာပေါလူ တး ဒူင် ကွယ် အန်.
7 အာပေါလူ ဟဲ့ ဟွတ့် ဇမ်, ဂေ ဒူအီ ယူဒါ, အီ ဟဲ့ တး မိူင် ယေရူဆာလဲမ်, ဝီ လူင် ဇမ် ဒူင် ကွယ် အာဖေထူ, ဂေ ကွယ် ကော ရူပ် အာပေါလူ. ဂေ ဝီ ဖျာက် အန်, ဝီ ကာလာင် ကိူန် နာ တူ မွှိုမ် လွင် အန်. မာလဲ, ဂေ ယီ တူ ပဲ ဒီ ဘျ, တဲး အီ နပ်, ဂြုဝ်း ဂေ ဟဲ့ မှာန်.
8 ပန် တီ အာပေါလူ ဝီ စုး ဒီ ကာလာင် လွင် ဂြုဝ်း ဂေ တီ, အန် တဝ်း, “အုဝ် တူ ဘူင် နာ တူ မွှိုမ် မာဆေ. န့ ဘော မုး ဒါရာ ယူဒါ, ဘော မုး ဒေါ ကွယ် အုဝ် ခဲင် ဟုဝ် ဇဝ်ဖြာ, ဘော မုး ခုန်ဒီခမ် တာင် အီ အိုပ် ဒူအီ ရုဝ်မာ, အုဝ် တူ ဘူင် မာဆေ အီ တူ မွှိုမ် ဒီ ဂေ ဇိုဝ် တီ.”
9 အာဖေထူ တွိုန် ဟဲ့ ဟွတ့် ထူမ် ဂြုဝ်း တီ, အန် ဆီ ဘူင် ပီ အိုင် ဂေ ဒူအီ ယူဒါ. ခုဝ်, အန် ဝီ ဒီမွှတ် အာပေါလူ. အန် တဝ်း, “မဲ ဆီ ဝီ ဟုဝ့် ဇမ် မိူင် ယေရူဆာလဲမ်, တဲး အုဝ် ဆုင်ဖျာတ် အာမူ မဲ ခဲင် မိူင် တီ.း”
10 အာပေါလူ ဝီ ဝျီ့ ဂြုဝ်း အန် တဝ်း, “ဒေါ တီ နီ, အုဝ် ဟဲ့ ဟွတ့် ကွယ် ဒီ အာတ့် ဒါ တာင် အီ ဆုင်ဖျာတ် အာမူ အုဝ်. ဒါ တာင် တီ, အန် မုး ဒူအီ ပီ တိုယ် ခုန်ဒီခမ် တာင် အာကဲဆာ. ဒူင် ကွယ် အုဝ် နီ, အုဝ် လုဝ် ဂေ ဆုင်ဖျာတ် အာမူ အုဝ်. ဘော မဲ ဟဲ့ နပ် ဆီချာ လွင် တူ ဘူင် အုဝ် နာ တူ မွှိုမ် မာဆေ ဒီ ဒူအီ ယူဒါ.
11 ဆေ န့ ယီ မှာန် ပီ တဝ်း ဂေ, ဆေ အုဝ် ဟဲ့ ဘူင် အီ တူ မွှိုမ် အီ ကာအာပ် ယမ်, အုဝ် တူ တဝ်း, အုဝ် တူ ခမ် မှာပ် တီ. ဆေ ပီ ဖျာက် ဂေ ဒူအီ ယူဒါ ယီ တူ မှာန်, န့ တူ မိုဝ်း အာဆေ အီ ပွိုန် ဒီ အာပ် အုဝ် ဒီ ဂေ. အုဝ် မှာန့်, တဲး ခုန်ဒီခမ် တာင် အာကဲဆာ ဆုင်ဖျာတ် အာမူ အုဝ်.”
12 အာပေါလူ ဟဲ့ ဟွတ့် ကာလာင် ဂြုဝ်း တီ, အာဖေထူ တွိုန် ဝီ ဒီမွှတ် ဂေ ဒူအီ အီ ကွယ် ဒူပ် အန်. ဂေ ဝီ လာယ် ဆင်ချာင်. ဟဲ့ ဟွတ့်, အန် ဝီ တဝ်း ဒီ အာပေါလူ, “မဲ ဟဲ့ မှာန့်, တဲး ခုန်ဒီခမ် တာင် အာကဲဆာ ဆုင်ဖျာတ် အာမူ မဲ. ခုဝ်, မဲ ဘော လုဝ် ဟာဝ် ဇမ် ဒူင် ကွယ် အန်.”
13 ဝါယ် အန် တီ ဘော နုဝ့် ဖွုန် ဖန် ဆီငဲ, န့ မိုဝ်း ခုန်ဒီခမ် အီ စိူဝ် အာဂြိပ်. ဘော အန်, ဘော အီဘိုန့် အန် အီ စိူဝ် နာင် ဘေနိက်, ဂါယ် ဝီ တး ဇမ် ဒူင် ကွယ် ဒါ ကာညာ အာဖေထူ တွိုန်, တဲး ဂေ လာယ် ရီမာတ်.
14 ဂါယ် ဘော ကွယ် ရာမ် လှေန့် ခဲင် မိူင် ကေဆာရေ. ဒေါ အန် တီ အာဖေထူ ဝီ ကာလာင် ဒီ ခုန်ဒီခမ်, တဲး အန် နပ် လွင် အာပေါလူ. အန် တဝ်း, “န့ မိုဝ်း ဒူအီ အူ ဝီ, အာ​​ဖေလိက် တွိုန် ဟဲ့ ခြွင့် အန် ခဲင် ကာပိုမ်. ကော ဇမ် အာတိုဝ်, အန် ဆီ ကွယ် ခဲင် ကာပိုမ်.
15 ဒေါ ကွယ် အုဝ် ခဲင် မိူင် ယေရူဆာလဲမ်, ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ ဘော ဂေ ဒါ တာင် အီ အိုပ် ဒူအီ ယူဒါ, ဂေ ဟဲ့ တး ဇမ် ဒူင် ကွယ် အုဝ်, ကာလာင် ဂြုဝ်း တူ မွှိုမ် လွင် ဒူအီ တီ. ဂေ မှာန့် ဒီ အုဝ်, တဲး အုဝ် ဒမ် မှာပ် ဒီ အန်.
16 အုဝ် ယီ ဝီ တဝ်း ဒီ ဂေ, ဟိတ် ယေ ဒူအီ ရုဝ်မာ အာဝ် မုး ပါယ် တီ. ယေ ဒူအီ ရုဝ်မာ လုဝ် တဲး ဒူအီ အီ ဖျာက် ဘော ဒူအီ အီ ကာဒုး ဖျာက် ဝီ လာယ် ကာတုန့် ဒီ အာတ့်, တဲး ဒူအီ အီ ကာဒုး ဖျာက် ပွိုန် ဒီ ကာလာင် လွင် ပီ ဖျာက် ဂေ, ယုဝ် န့ မှာန် တူ မှာန်. အာတ့် ဘူင် ယေ ပါယ် တီ, ယေ တူ ဒမ် မှာပ် ဒီ အာဆေ.
17 ခုဝ် အန် တီ ဂေ ဘော တး ဒူပ် အုဝ်, ဇမ် ဒီ နီ. အုဝ် တူ ဆီ တဲး ဂေ ဂျာ လှေန့်. ပါ ခဲညှာ အုဝ် ဝီ တဝ်း ဒီ ထူမ် လွင် အာမူ တီ. အုဝ် မိူဝ် စ်ု ဒူအီ တွိုန် တး.
18 ဟဲ့ ဟွတ့်, ဂေ ဒူအီ အီ ဖျာက် အန်, ဂေ ဝီ ယိတ့် ကာလာင် နာ တူ မွှိုမ် ဒွန် မျုဝ် လွင် အန်. န့ ယီ တူ မုး နာ တူ မွှိုမ် ပီ ထာင် အုဝ်.
19 ပီ ကာလာင် ဂေ, န့ မုး လွင် ဒါရာ ဂေ, ဘော လွင် ပီ တူ လာယ် ဖြူမ် ဂေ လွင် ပီ မာနုဝ် ဒါရာ ဂေ. န့ ဘော မုး လွင် ဒူအီ အူ ဝီ အီ စိူဝ် အာယေဆူ, အန် ဟဲ့ ဟွတ့် ယမ်. အာပေါလူ ယီ တဝ်း, အန် နပ် ဆီချာ လွင် ဒူအီ ဝီ တီ, အန် ဟဲ့ ဝီ ယိတ့် ဝီ အိမ်.
20 အာမူ ဇိုဝ် တီ, အုဝ် တူ နပ် မှဝ် ဒီ ပါယ် ဒီ ဆုင်ဖျာတ်. ခုဝ်, အုဝ် ဝီ ဒီမွှတ် ဒူအီ တီ, ယုဝ် အန် ဆီ ဟာဝ် မိူင် ယေရူဆာလဲမ်, တဲး ဂေ ဆုင်ဖျာတ် အာမူ အန် ခဲင် မိူင် ယေရူဆာလဲမ်.
21 အာပေါလူ တွိုန် ယီ မှာန့်, တဲး အန် ကွယ် ဒီ နီ, တဲး ခုန်ဒီခမ် တာင် အာကဲဆာ ဆုင်ဖျာတ် အာမူ အန်. ဟဲ့ ဟွတ့်, အုဝ် စ်ု ဂေ ဝီ ဘ်ု အန်, တဲး န့ ကော ဇမ် အာခြာဝ် ဒီ ပွိုန် အုဝ် တိုယ် အန် ဟာဝ် ဇမ် ဒီ အာတ့် ခုန်ဒီခမ် တာင် အာကဲဆာ.”
22 အာဖေထူ ဟဲ့ ဟွတ့် ကာလာင် ဂြုဝ်း တီ, ခုန်ဒီခမ် အာဂြိပ် ဝီ တဝ်း, “အုဝ် ဆီ ထူမ် အာမူ ဒူအီ တီ.” အာဖေထူ ဝီ တဝ်း, “ခဲညှာ အုဝ် ဒီ တဲး မဲ ထူမ်.”
23 ဘော ဇမ် ပါ ခဲညှာ, ခုန်ဒီခမ် အာဂြိပ် ဂါယ် နာင် ဘေနိက်, ဂါယ် ဘော တး လိုပ် ခဲင် ဟုဝ် တာင်. ဂါယ် ဘော စှိုပ် ခြိုင် စှိတ် ကာဆဝ်, တဲး ဒွန် အီ အာမ် ဂါယ်. ဘော ဂေ ဒါ တာင် ခဲင် မိူင်, ဘော ဂေ ဘုဝ် တာင် ဟဲ့ တး ဒူပ် ခုန်ဒီခမ် အာဂြိပ်. ဂေ ဟဲ့ ဟွတ့် တး ကာဇု, အာဖေထူ ဝီ စ်ု ဂေ ဒဲ့ အာပေါလူ တး ဇမ် ဒူင် ကွယ် ဂေ.
24 အာပေါလူ ဟဲ့ ဟွတ့် လိုပ် ခဲင် ဟုဝ် တွိုန်, အာဖေထူ ဝီ တဝ်း, “အိုယ် မဲ ခုန်ဒီခမ် အာဂြိပ် ဘော ဘေ ဒွန် အီ အီ ကွယ် ရိုမ် ဒူပ် အုဝ် ဒေါ တီ နီ, တဲး ဘေ ယွတ် ဒူအီ နီ. ဂေ ဒူအီ ယူဒါ အီ ကွယ် ခဲင် မိူင် နီ, ဘော ဂေ ဒူအီ ယူဒါ အီ ကွယ် ခဲင် မိူင် ယေရူဆာလဲမ်, ဂေ ဘောကာဂ့လျီတ် ဟဲ့ မှာန့် ဒီ အုဝ်, တဲး အုဝ် ဒမ် မှာပ် ဒီ အန်. ဂေ ဟဲ့ ဒတ် တာင် တဝ်း, အန် အာဝ် ဟူ ကာအာပ် ကွယ် ဒဲင် ကာဒါယ်.
25 အုဝ် ယီ ထာင်, အန် တူ ဘူင် မာဆေ အီ ကာအာပ် ငဝ်း ယမ် အန်. အန် ယီ ဟဲ့ မှာန့်, တဲး ခုန်ဒီခမ် တာင် အာကဲဆာ ဆုင်ဖျာတ် အာမူ အန်. ခုဝ်, အုဝ် တဝ်း ဒီ တိုယ် အန် ဇမ် မိူင် ရုဝ်မာ.
26 အုဝ် ယီ တူ နပ် ဆီချာ, မာဆေ ပီ လုဝ် ဒဲမ် အုဝ် ဒီ ခုန်ဒီခမ် တာင် လွင် အန်. ခုဝ်, အုဝ် ဟဲ့ ဒဲ့ အန် တး ဒီ နီ, တဲး ဘေ ဒွန် အီ ပွိုန် ဒီ ထူမ် ဂြုဝ်း အန်. မဲ ခုန်ဒီခမ် အာဂြိပ်, အုဝ် ဆီ မှာန့်, တဲး မဲ ထူမ် ဆီချာ ဂြုဝ်း အန်. ဆေ အေ ဟဲ့ ဟွတ့် ထူမ်, အုဝ် ဒီ ဘော နပ် မာဆေ ပီ ဒီ လုဝ် ဒဲမ် အုဝ်.
27 အုဝ် ထာင်, ဆေ အုဝ် တိုယ် ဒူအီ အူ ဝီ ဒီ ခုန်ဒီခမ် တာင်, အုဝ် ဘော လုဝ် ကာလာင် ဆီချာ လွင် ပီ ဖျာက် အီ ဒီ အန်. ဆေ အာဝ် မိုဝ်း ဒီခုဝ်, အာဝ် လုဝ် တိုယ် အန်.”

ACT 26
1 ဝါယ် အန် တီ ခုန်ဒီခမ် အာဂြိပ် ဝီ တဝ်း ဒီ အာပေါလူ, “ယေ ခ့ဝါင် မဲ ကာလာင် ဂြုဝ်း လွင် အာမူ မဲ.” အန် ဟဲ့ ဟွတ့် ကာလာင် ပါယ် တီ, အာပေါလူ ဝီ စုဝ့် ဒဲ အန်, ဝီ စုး ဒီ ကာလာင် ဂြုဝ်း.
2 အန် တဝ်း, “အိုယ် မဲ ခုန်ဒီခမ် အာဂြိပ်, နဝ်း အုဝ် ဟဲ့ ဒါခိုယ်. အာတိုဝ် အုဝ် ဟဲ့ ပွိုန် ဒီ ကာလာင် ဂြုဝ်း ဒီ မဲ လွင် ဘဲန် မျုဝ် ဘဲန် မျုဝ် ပီ ဖျာက် ဂေ ဒူအီ ယူဒါ ဒီ အုဝ်. ဂေ ကာလာင် နာ တူ မွှိုမ် ဒွန် မျုဝ် လွင် အုဝ်.
3 အုဝ် ဟဲ့ နပ်, မဲ မုး ဒါ တာင် အူ ဝီ, အီ နပ် ဆီချာ လွင် ဟိတ် ဒူအီ ယူဒါ ဒွန် မျုဝ်. ဘော ပီ မာနုဝ် ဂေ ဒွန် မျုဝ် မဲ ဟဲ့ နပ် ဆီချာ. ခုဝ်, အုဝ် မှာန့်, တဲး မဲ ထူမ် ဂြုဝ်း အုဝ်, တဲး န့ ကော ဟွတ့်.
4 န့ ပါယ် နီ. ဂေ ဒူအီ ယူဒါ, ဂေ ဘောကာဂ့လျီတ် ဟဲ့ နပ် လွင် အာဆာက် အုဝ်. အူ ဆိန့် ဒီတဲတ် အုဝ် ဘော ခဲင် မိူင် ဘြိမ် အုဝ် ဘော ခဲင် မိူင် ယေရူဆာလဲမ်, အုဝ် ဟဲ့ ကွယ် ကာတဲ ဂေ ဒူအီ အာမျုဝ် အေ.
5 ဆေ ဂေ ဆီ ကာလာင် လွင် အုဝ်, ဂေ ဟဲ့ နပ် ဒီ ကာလာင်. အုဝ် ဟဲ့ မုး ဒူအီ ဖိုင် ဖာရီဆဲ ဆိန့် ဒေါ ဂွိုတ် အုဝ်. ဖိုင် ဖာရီဆဲ တီ, ဂေ ဒူပ် တူတ့် ဒါရာ ယူဒါ ဒွန် မျုဝ်.
6 အာတိုဝ် နီ, အုဝ် ဟဲ့ ကွယ် ဒီ အာတ့် ဘေ, တဲး ဘေ ဒါ တာင် ဆုင်ဖျာတ် အာမူ အုဝ်. လွင် ဒါင် အန်, န့ မုး ကူပ် နှဝ့် န့ဒဝ့် အုဝ် ဇဝ်ဖြာ ဒီ ဒွါ ကာဒိက် ဆတ်ဇာ ပီ ဒွိုမ် ဒွါ အန် ဒီ ဂုန့် ဒါ အေ, အီ ဟဲ့ ကွယ် ဒီ အာတ့် အေ.
7 ဂေ ခြိုဝ် ဂိုဝ် ဒီ အာ မျုဝ် ခဲင် ဒူအီ အာမျုဝ် အေ, ဂေ ဘောကာဂ့လျီတ် နှဝ့် န့ဒဝ့် ဇဝ်ဖြာ ဒီ ဒွါ ကာဒိက် ဆတ်ဇာ ဇိုဝ် တီ ဒီ ဂေ. ကူပ် ညှိုမ် ဂေ ပါယ် တီ, ဂေ ဘော ဂျုဝ်ဂျာ ဒီ ဘူင် ပီ အိုင် ဇဝ်ဖြာ ဒွင် ဝန် ဒွင် ခိူန်. မဲ ခုန်ဒီခမ်, အုဝ် ကာလာင် ဒီ မဲ, ကူပ် နှဝ့် န့ဒဝ့် အုဝ် ဇိုဝ် တီ, ဂေ ဒူအီ ယူဒါ ဟဲ့ ဖျာက် အုဝ်.
8 ဆေ ဇဝ်ဖြာ ဟဲ့ တဲး ဒူအီ ယမ် ဝီ အိမ်, မှဝ် န့ ပါယ် ပီ တဝ်း ဘေ, န့ တူ မှာန်, ဒူအီ ယမ် တူ ပွိုန် ဝီ အိမ်.
9 အာတ့် နီ, အုဝ် မိူဝ် ဟဲ့ ဒွိုမ် ထာင်, အုဝ် လုဝ် ဘူင် ဒွန် မျုဝ် ခဲ့ ပီ ပွိုန် အုဝ် ဘူင်, တဲး န့ ဘဲန် နာ တူ မွှိုမ် ဒီ ဇဝ် ယေဆူ အီ တး မိူင် နာဆာရေတ့် တွိုန်.
10 ပါယ် တီ အုဝ် ဟဲ့ ဒွိုမ် ဘူင် ခဲင် မိူင် ယေရူဆာလဲမ်. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ဟဲ့ ခ့ဝါင် တဲး အုဝ် မှေတ့် ဒူအီ အီ ညှိုမ် ဇဝ် ယေဆူ. ဟဲ့ ဟွတ့် အုဝ် မိူဝ် ဟဲ့ မှေတ့် ကိူန် ဂေ, ခြွင့် ဂေ ခဲင် ကာပိုမ်. ဒေါ ယမ် ဂေ ဒူအီ အီ ညှိုမ် ဇဝ် ယေဆူ တီ, ဘော အုဝ် ဟဲ့ ဖြူမ် ပီ ဘူင် ဂေ ဘော တဝ်း, ဟဲ့ မုး ဟဲ့ မှာန်.
11 ဘဲန် ဇေန့် ဘဲန် ဇေန့်, အုဝ် ဟဲ့ ဟာဝ် လိုပ် ခဲင် ဇူင် ကြိုပ် ဂေ ဒူအီ ယူဒါ, ဝီ တဲး တမ် ဒီ ဂေ ဒူအီ အီ ညှိုမ် ဇဝ် ယေဆူ. ဟဲ့ ဟွတ့် အုဝ် ဝီ ကာဆုး ဂေ, တဲး ဂေ ကာလာင် ဂြုဝ်း အီ ခဲန့် ဇဝ်ဖြာ. အုဝ် ယီ ရူ ကာဆဝ် ဒီ ဂေ. န့ တဲး အုဝ် ကော ဟာဝ် ဇမ် ဘော ခဲင် မိူင် ဟဝ်, ဝီ ဘူင် တဲး န့ ဒုက် ဒီ ဂေ.
12 အူ ဆီငဲ, အုဝ် ဝီ ဟာဝ် ဒီ မိူင် ဒါမာခူ. ဂေ ဒါ တာင် အီ ယဲတ့် ဂေ ဒူအီ အီ လှူ ဒီ ဇဝ်ဖြာ, ဂေ ဟဲ့ ခ့ဝါင် အုဝ် ဟာဝ်, ဒွါ ပွုန် ဂေ ဒီ အုဝ်.
13 န့ ဘော ဇမ် ကာတဲ ဆီငဲ, ဒေါ ဟာဝ် အုဝ် ဒူပ် န့တေန့်, အုဝ် ဘော ယိုဝ် ဘ့လာင် အီ တး ဂါင်ဟြာဝ် အူ ဇေန့်. ဘ့လာင် တီ ယီ ဘ့လာင် တာင် လွှိုမ် ဘ့လာင် ဆီငဲ. ဘ့လာင် တီ ဟဲ့ တး လူင်, လဲပ် အုဝ် ဘော ဂေ ဒူအီ အီ ဟာဝ် ရိုမ် ဒူပ် အုဝ်.
14 ယေ ဘောကာဂ့လျီတ် ဝီ ဂိုပ် ဒဲင် ကာဒါယ် အူ ဇေန့်. အုဝ် မိူဝ် ဟဲ့ ယိုဝ် ဂြုဝ်း ဟဲဘြဲ. န့ တဝ်း, ‘အိုယ်, အာဆောလူ, မှဝ် န့ ပါယ် ပီ ဘူင် မဲ နာ တူ မွှိုမ် ဒီ အုဝ်.း ပီ ဘူင် မဲ, န့ ညှာပ် ဒီ မဲ. န့ ပီ မာ မက် အီ တူ ဒူပ် ဝန်မုး, ဝီ တဲး န့ ဆဝ် ဒီ အန်.’
15 ဟဲ့ ဟွတ့် ထူမ် ဂြုဝ်း တီ, အုဝ် ဝီ တဝ်း, ‘မဲ ဇဝ်, မဲ မုး အာဆေ.း’ အန် ဝီ တဝ်း, ‘အုဝ် မုး ဇဝ် ယေဆူ ဝီ ပီ ဘူင် မဲ နာ တူ မွှိုမ်.
16 ဒေါ တီ နီ, တဲး မဲ ယိတ့် စွင့်. အုဝ် ဟဲ့ တး ဒီ မဲ, တဲး မဲ ပွိုန် ဒီ ယိုဝ် အုဝ်. ခုဝ်, အုဝ် ဒီ စ်ု မဲ ဝီ ကာလာင် ဒီ အီ ဟဝ် လွင် ပဲ့ ဟဲ့ ယိုဝ် မဲ လွင် အုဝ်, တဲး မဲ ဘော ကာလာင် လွင် ပီ ဒီ ဘျ အုဝ် ဒီ မဲ. အုဝ် ဒီ တဲး မဲ ဘဲန် မှာယ် အုဝ်.
17 အုဝ် မိူဝ် ဒီ ချွတ် မဲ, ကွဲ့ တဲး ဂေ ဒူအီ အာမျုဝ် မဲ ဘော ဂေ ဒူအီ အာမျုဝ် ဟဝ် ဘူင် နာ စာဝ် ဒီ မဲ. အုဝ် ဘော တိုယ် မဲ, တဲး မဲ ဟာဝ် ဒူင် ကွယ် ဂေ ဒူအီ အာမျုဝ် ဟဝ်,
18 တဲး မဲ စွယ် ဂေ, န့ ပီ တဲး ငါယ် ဂေ ဘ့လာင်, တဲး န့ ပီ ဂေ လေး ခဲင် အပ် ဝွင့်, ဝီ လိုပ် ခဲင် ဘ့လာင်, ကွဲ့ တဲး ဘုဝ် ကာနမ် အီ စိူဝ် ဆာတာန် ဝီ ပွိုန် ဒီ အိုပ် ဂေ, တဲး ဇဝ်ဖြာ ဝီ အိုပ် ဂေ ဘော ဘ့လွာ့ ဝဲန် မှာပ် ဂေ, တဲး အန် ဝီ ဒွါ ဂေ ကွယ် ရိုမ် ဒူပ် ဂေ ဒူအီ အီ မိုဝ်း နဝ်း ဆီငါ ဘွတ် ကူပ် ညှိုမ် ဂေ ဇဝ်ဖြာ.’
19 မဲ ခုန်ဒီခမ် အာဂြိပ်, ဒေါ ဟဲ့ ယိုဝ် အုဝ် ဂြုဝ်း တီ, အုဝ် ဘော ထူမ် ဒူပ် ပီ ယိုဝ် အုဝ် ဒေါ ဘျ ဇဝ်ဖြာ အာရူင် ဒီ အုဝ် အီ မုး အာရူင် အီ တး လူင် ခဲင် ဂါင်ဟြာဝ်.
20 အုဝ် စုး ဒီ ကာလာင် ဒီ ဒူအီ တဲး ဂေ လှုဝ်း ဝဲန် မှာပ် ဂေ, ဝီ ဒူပ် ဇဝ်ဖြာ. ဘော ပီ ဘူင် ဂေ ဒွန် မျုဝ်, န့ လုဝ် ဘျ ဒီ အီ လွင် ဂေ ဟဲ့ ဘျွင် နဝ်း. အုဝ် စုး ဒီ ဟုဝ် ဒါရာ ပါယ် တီ ခဲင် မိူင် ဒါမာခူ တွိုန်. ဟဲ့ ဟွတ့် အုဝ် ဝီ ဟာဝ် ကာလာင် ခဲင် မိူင် ယေရူဆာလဲမ် ဘော ခဲင် အိူင် ယူဒါ ဘော မိူင်. ဟဲ့ ဟွတ့်, အုဝ် ဝီ ဟာဝ် ဘော ဒူင် ကွယ် ဂေ ဒူအီ အာမျုဝ် ဟဝ်.
21 ကူပ် ကာလာင် အုဝ် ဇိုဝ် တီ ဒွန် နာ ဒွန် ပ့လုဝ့်, ဂေ ဒူအီ ယူဒါ ဝီ မှေတ့် အုဝ် ဒေါ ကွယ် အုဝ် ခဲင် ဟုဝ် ဇဝ်ဖြာ. ဂေ ဘော တဝ်း ဒီ ငဝ်း ယမ် အုဝ်.
22 ကော ဇမ် အာတိုဝ် ဇဝ်ဖြာ ယီ စွယ် အုဝ်, တဲး အုဝ် ဇမ် ဒူင် ကွယ် မဲ နီ, တဲး အုဝ် ဝီ ပွိုန် ဒီ ကာလာင် လွင် ဇဝ် ယေဆူ ဒီ ဂေ ဒါ တာင် ဘော ဒီ ဂေ ဒူအီ ရဝ် ဒူအီ ကာင်. ပီ ကာလာင် အုဝ် တီ, န့ မုး ခဲ့ ပီ ကာလာင် ဂေ ဒူအီ အီ ဘျာန် ဂြုဝ်း ဇဝ်ဖြာ ဘော ဒါ ဆာရာ အာမုဝ်ဆဲ တွိုန်. န့ မုး ပီ ကာလာင် အုန် ဂေ လွင် အီ ဒီ ဘဲန် နာ အာတ့် ဟာဝ်.
23 ဂေ ဟဲ့ ဒွိုမ် တဝ်း လွင် ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် လုဝ် ခမ် ဒုက် ကော ယမ်. ဟဲ့ ဟွတ့်, အန် ဒီ ဝီ ယိတ့် ဝီ အိမ်. ပါယ် တီ အန် ဒီ ယဲတ့် ဒီ အာတ့် ဒူအီ ဒွန် အီ. ဟဲ့ ဟွတ့်, အန် ဒီ ဝီ ဟုဝ် ဒါရာ ဇဝ်ဖြာ, တဲး န့ ဝီ ဘ့လာင် ခဲင် နဝ်း ဒူအီ ယူဒါ ဘော ခဲင် နဝ်း ဒူအီ အာမျုဝ် ဟဝ်. ပါယ် တီ ဘော အုဝ် ဟဲ့ ကာလာင် ဒီ အီ ဟဝ်.”
24 အာပေါလူ ဟဲ့ ဟွတ့် ကာလာင် ခဲ့ တီ လွင် ပဲ့ ဟဲ့ ဘူင် အန်, ဒါ ကာညာ အာဖေထူ တွိုန်, ဝီ ကာလာင် တာင် တဝ်း, “အိုယ် မဲ အာပေါလူ, မဲ ဟဲ့ ရိုဝ်. မဲ ဟဲ့ မိုဝ်း အာငျာန် ကိူန်. န့ တဲး မဲ ကော ဝီ ရိုဝ်.”
25 အာပေါလူ ဝီ တဝ်း, “အာဝ် မုး, မဲ ဒါ ကာညာ, အုဝ် တူ ရိုဝ်. ဂြုဝ်း ပီ ကာလာင် အုဝ်, န့ မှာန်, ဟဲ့ မိုဝ်း ဒီလွင် ဒီဒါင် အန်.
26 ဘော ခုန်ဒီခမ် နီ, အန် ဟဲ့ နပ် လွင် အန် တီ ဒွန် မျုဝ်. ခုဝ်, နဝ်း အုဝ် ဟဲ့ ဒါခိုယ် ကူပ် ဟဲ့ ပွိုန် အုဝ် ဒီ ကာလာင် ဂြုဝ်း ဆိူဝ် ဒီ အန်. အုဝ် မိူဝ် ဟဲ့ နပ်, န့ တူ မိုဝ်း မာဆေ လွင် အန် တီ ပီ တူ နပ် ခုန်ဒီခမ်. ပီ ကာလာင် အုဝ် တီ, ဇဝ်ဖြာ တူ ချြီင် ဒီ အာဆေ. ဒွန် အီ ဟဲ့ ပွိုန် ယိုဝ်.
27 မဲ ခုန်ဒီခမ် အာဂြိပ်, မဲ ညှိုမ် ဂြုဝ်း ပီ ဒွိုမ် ကာလာင် ဂေ ဒါ တာင် အီ ဘျာန် ဂြုဝ်း ဇဝ်ဖြာ တွိုန်.း အုဝ် ဟဲ့ နပ်, မဲ ဟဲ့ ညှိုမ်.”
28 အာပေါလူ ဟဲ့ ဟွတ့် ကာလာင် ဂြုဝ်း တီ, ခုန်ဒီခမ် အာဂြိပ် ဝီ တဝ်း ဒီ အာပေါလူ, “အာဝ် ဘော လှေန့် ဘော အုဝ် ဒီ ဘော ညှိုမ် ဇဝ် ယေဆူ ကူပ် ဟဲ့ ကာဆုး မဲ ဒီ အုဝ်.”
29 အာပေါလူ ဝီ တဝ်း, “ယုဝ် န့ ဒီ လှေန့်, တူ လှေန့်, အုဝ် ဆာခိုဝ် ဇဝ်ဖြာ, တဲး ဘေ ဒွန် အီ ဝီ ဘဲန် ပီ အုဝ်. ဘော မဲ ဘော ဘေ ဒွန် အီ, အီ ထူမ် ဂြုဝ်း ပီ ကာလာင် အုဝ် အာတိုဝ် နီ, အုဝ် ဆီ တဲး ဘေ ဘဲန် ပီ အုဝ်. န့ ယီ မုး မီ ဝန် ဟိန် အူ မျုဝ် နီ, အုဝ် တူ ဆီ တဲး ဘေ မိုဝ်း.”
30 ဟဲ့ ဟွတ့် ပန် တီ ခုန်ဒီခမ် ဝီ ယိတ့်. ဘော ဒါ ကာညာ အာ​​ဖေလိက် ဘော နာင် ဘေနိက်, ဘော ဂေ ဒွန် အီ အီ ကွယ် ရိုမ် ဒူပ် ဂေ, ဂေ ဘောကာဂ့လျီတ် ဝီ ယိတ့် ဝီ လေး ဒူင် ကွယ် ဂေ တီ.
31 ဝါယ် လေး ဂေ ခဲင် ဟုဝ် တွိုန်, ဂေ ဝီ လာယ် ကာမွုန် တဝ်း, “ဒူအီ တီ, အန် တူ မိုဝ်း ဒီ ဘူင် အီ တူ မွှိုမ် မာဆေ. အာဝ် ကာအာပ် အန် ကွယ် ခဲင် ကာပိုမ်. အာဝ် ကာအာပ် အန် ယမ်.”
32 ခုန်ဒီခမ် အာဂြိပ် ဝီ တဝ်း ဒီ အာဖေထူ, “ဒူအီ နီ, ဆေ အန် တူ မှာန့်, တဲး ခုန်ဒီခမ် အာကဲဆာ ဆုင်ဖျာတ် အာမူ အန်, မဲ ဟဲ့ ပွိုန် ဘ့လေး တဲး အန် လေး ခဲင် ကာပိုမ်.”

ACT 27
1 ဝါယ် အန် တီ ဒါ ကာညာ ရုဝ်မာ ဝီ တဝ်း ဒီ တိုယ် ယေ ဟာဝ် ဇမ် ခဲင် မိူင် အီတာလီ. ဂေ ဝီ ဒဲ့ အာပေါလူ ဘော ဂေ အီ ဟဝ် မင် အီ အီ ကွယ် ခဲင် ကာပိုမ်, ဝီ အာပ် ဂေ ဒီ ဘုဝ် အီ အိုပ် ဒါ ဆိုက် ပေါ အူ ဝီ, တဲး အန် ဝီ ဘ်ု ဂေ. ဘုဝ် တီ မုး ဘုဝ် အီ အိုပ် ဒါ ဆိုက် အူ မာယဝ်း. အန် စိူဝ် အာယူလီ. ဒါ ဆိုက် ပီ အိုပ် အန်, ကွယ် ခဲင် ဒပ် အီ စိူဝ် ဒပ် ခုန်ဒီခမ် တာင်.
2 ပန် တီ ယေ ဝီ လိုပ် ခဲင် ရိုဝ် ဆင်ဖုဝ် အီ တး မိူင် အာရာမုတ်. အန် ဒီ ဟာဝ် ချ ဘဲန် ပ့လုဝ့် ဘဲန် ပ့လုဝ့် ခဲင် အိူင် အာဆီယာ တွိုန်. န့ ဘော မိုဝ်း ဒူအီ အူ ဝီ အီ စိူဝ် အာရီထာခူ, အီ တး မိူင် ထေဆာလူန် အီ ကွယ် ခဲင် အိူင် မာခေဒူန်. ဘော အန် ဟဲ့ ကွယ် ရိုမ် ဒူပ် ယေ.
3 ယေ ဟဲ့ ဟွတ့် ပဝ့် ရိုဝ် ဆင်ဖုဝ်, ပါ ခဲညှာ, ယေ ဝီ ချ ခဲင် မိူင် ဆီဒူန်. ဘုဝ် အာယူလီ တွိုန်, အန် မိုဝ်း နဝ်း မွှိုမ်. အန် ခ့ဝါင် အာပေါလူ, တဲး အန် ပွိုန် လေး တ ရိုဝ် ဆင်ဖုဝ် ဟာဝ် ဒူင် ကွယ် ဂိုက် အန် ခဲင် မိူင် တီ, တဲး ဂေ ဝီ ပွိုန် ဒီ ယွတ် မဲန် အန် ဘော ဒွါ ခဲ့ ပီ လုဝ် အန်.
4 ဟဲ့ ဟွတ့်, ယေ ဝီ ပဝ့် ရိုဝ် ဆင်ဖုဝ်, ဟာဝ် ဘ့လာက် နာ ကွာ ဂုန် အိုမ် အီ စိူဝ် ခူဖြုဝ်. ကူပ် ဟဲ့ ဘုတ် ဒွက် ခုန် ဒီ ရိုဝ် ယေ, ယေ ဘော လုဝ် ဝီ ပဝ့် ဟာဝ် ဘ့လာက် တီ.
5 ပန် တီ ယေ ဝီ ဟာဝ် ကာလုဝ်း အိုမ် တာင်, ဟာဝ် ဒီ ခူပ် အိူင် ခီလီခီ ဂါယ် မိူင် ဖမ်ဖူလီ. ယေ ဘော ဟာဝ် ချ မိူင် မူရာ, အီ ကွယ် ခဲင် အိူင် လူခီ.
6 ခဲင် မိူင် မူရာ တီ, ဘုဝ် တွိုန် ဝီ ယိုဝ် ရိုဝ် ဆင်ဖုဝ် ပေါ အူ လှာင်, အီ တး မိူင် အာလေဆန်ဒါရေန် ဝီ ဟာဝ် မိူင် အီတာလီ. အန် ဝီ တဲး ယေ ဟာဝ် ပဝ့် ရိုဝ် ဆင်ဖုဝ် တီ.
7 ဒေါ ကွယ် ယေ ခဲင် ရိုဝ် ဆင်ဖုဝ် တီ, ယေ ဝီ ကြဲ ဒီ ပဝ့် ဟာဝ် ဘဲန် ဆီငဲ ဘဲန် ဆီငဲ. န့ ယီ ညှာပ် ဒီ တဲး ယေ ဟာဝ် ဇမ် နာ ရေတ့် မိူင် ခါနီဒူ. ပန် တီ ခုန် ဝီ တာ ဘုတ် ကာဆဝ် ရိုဝ်, တူ တဲး ယေ ပွိုန် ဒီ ဟာဝ် နာ ဆီ ဟာဝ် ယေ. ခုဝ်, ယေ ဝီ ဝဝ့် ဒီ ခူပ် ဂုန် အိုမ် အီ စိူဝ် ကြေထာ, ဝီ ဇမ် ကာတတ် မိူင် ဆာလူမ်.
8 ဝါယ် အန် တီ ယေ ဝီ ပဝ့် ဟာဝ် ဒီ ခူပ် ဂုန် အိုမ် တွိုန်. န့ ယီ ညှာပ် ကာဆဝ်. ဟဲ့ ဟွတ့် ယေ ဝီ ဇမ် အူ ပ့လုဝ့် အီ စိူဝ် ဒူင် ချ ဒါခိုယ် ရိုဝ် ဆင်ဖုဝ်. ဒူင် တီ ကွယ် ကာတတ် မိူင် လာဆဲ.
9 ဒေါ အန် တီ ယေ ဟဲ့ ပဝ့် ရိုဝ် ဟဲ့ လှေန့် ကာဆဝ်. ဆီငဲ ယိူန် ပီ ဒီ ဟူမ်a မိူဝ် ဟဲ့ ဟွတ့် ပွုန်. အာခြာဝ် ဒီ ပွိုန် ပဝ့် ရိုဝ် ဆင်ဖုဝ် မိူဝ် ဟဲ့ ရိန် ဒီ တူတ့်. ဆေ ယေ ဒီ ဟာဝ် ကာပွါ, န့ မွှိုမ် ယုဝ် ကာဆဝ်.
10 ခုဝ် အန် တီ အာပေါလူ ဝီ ကာလာင် ဒီ ဒူအီ အီ အိုပ် ရိုဝ် တဝ်း, “ဆေ ဘေ ဒီ ဟာဝ် ပေါ န့ ပွါ, အုဝ် ဟဲ့ နပ် ဒီ အာတ့်, အေ ဒီ ကာဒုး ဒုက် တာင်. ဘော ရိုဝ် ဆင်ဖုဝ် ဘော ကြုဝ် ပီ ဒါင် ဘေ ခဲင် ရိုဝ်, န့ ဒီ စှိုမ်. အေ ဒွန် အီ, အီ ပဝ့် ရိုဝ် ဆင်ဖုဝ် နီ, အေ ဘောကာဂ့လျီတ် ဒီ ဇမ် ဒုက် တာင်. လုဝ် ယုဝ် ဘော အာဆာက် အေ ဒီ စှိုမ်.”
11 န့ ယီ မုး ဒါ ဘုဝ် တွိုန်, အန် တူ ထူမ် ဂြုဝ်း အာပေါလူ. အန် ဝီ ထူမ် ဂြုဝ်း ဒါ အီ အိုပ် ရိုဝ် ဘော ဒါ ကာညာ ရိုဝ် ဆင်ဖုဝ်, တဝ်း ဒီ ဘူင် ပီ ထာင် ဂါယ်.
12 ဒူင် ချ ဂေ ရိုဝ် ဆင်ဖုဝ် ဒေါ အန် တီ န့ တူ မွှိုမ်. န့ တူ ဆီချာ ဒီ ကွယ် နှဝ့် ဒေါ အာခြာဝ် ဂတ် ဂျီတ်. ခုဝ်, ဂေ ဒူအီ ကိူန် ဂေ တဝ်း ဒီ ဟာဝ်, ထေဝ် ဒီ ပဝ့် တဲး ကော ဇမ် မိူင် ဖုဝ်နိက်, တဲး ဂေ ပွိုန် ဒီ ကွယ် နှဝ့် ဒေါ အာခြာဝ် ဂတ် ဂျီတ် ခဲင် မိူင် တီ. မိူင် ဖုဝ်နိက် တီ မိုဝ်း ဒူင် ချ ရိုဝ် ဆင်ဖုဝ် အီ မ့ဘ့လး ဒိန့် ဒီ ကာတဲ ဘ့လာက် နာ တေတ့် ဂါယ် နာ ဂေတ့် ဆီငဲ ဘော ဒီ ကာတဲ ဘ့လာက် နာ ကွာ ဂါယ် နာ ဂေတ့် ဆီငဲ. ဒူင် တီ မုး ခဲင် ဂုန် အိုမ် အီ စိူဝ် မိူင် ကြေထာ.
13 ဒေါ အန် တီ န့ မိုဝ်း ဟိုတ့် တး နာ တေတ့်, တး ဘုတ် ဒါခိုယ်. ခုဝ်, ဂေ တဝ်း, ဂေ ဒီ ပွိုန် ဟာဝ် ဆီချာ. ဂေ ဝီ စုဝ့် ဟုဝ့် ဟိန် အီ ဒိုက် ဒီ ကာဒမ် အိုမ်, တဲး ရိုဝ် ဆင်ဖုဝ် ဝီ ပွိုန် ဟာဝ်. ဟဲ့ ဟွတ့်, ဂေ ဝီ ပဝ့် ဟာဝ် ဒီ ခူပ် မိူင် ကြေထာ.
14 အာဝ် ဒန် လှေန့်, န့ ယီ မိုဝ်း ခုန် တာင် တး ဘုတ် ဒီယုး ရိုဝ် ဆင်ဖုဝ်. ခုန် တီ, အန် စိူဝ် “ခုန် တး နာ ကွာ ဂါယ် နာ လေး ဆီငဲ.”
15 ခုန် တီ ဝီ ဘုတ့် ကာဆဝ် ရိုဝ် ဆင်ဖုဝ်, တူ တဲး ရိုဝ် ပွိုန် ဒီ ဟာဝ် ဒူပ် နာ လုဝ် ဟာဝ် အန်. ဟဲ့ ဟွတ့်, အာဝ် ဟူ ပွိုန် ဘတ်. ယေ လုဝ် ဘ့လေး ရိုဝ် ဆင်ဖုဝ်, တဲး အန် ဟာဝ် နာ ဘုတ် ခုန်.
16 ဒေါ ကာလုဝ်း ပွုန် ယေ ဂုန် ဒီတဲတ်, အီ စိူဝ် ခေါဒါ, ယေ ဝီ ထေဝ် ဒီ ပက် ဆီချာ ရိုဝ် ဒီတဲတ် အီ ဒူပ် ဒီ ပန် ရိုဝ် တာင်, ကွဲ့ တဲး အန် ဘျုဝ်း. ယီ တူ ပွိုန်.
17 ဟဲ့ ဟွတ့်, ဂေ ဝီ ဒိူတ် ရိုဝ် ဒီတဲတ် ဟုဝ့် နာ ဒဲင်, ဝီ ဘ့လေး အုန် ခဲင် ရိုဝ် တာင်. ဂေ ဝီ ဒိုဝ်း ဝန် တာင်, ဝီ ပက် ရူပ် နာ ရေတ့် ရိုဝ် ဆင်ဖုဝ်, ကွဲ့ တဲး န့ ကာပျာတ့်. ဂေ ဘော ယုဝ် ကာဒမ် ရိုဝ် ဒီ ဒုး န့ ပိုမ် ကာဟာတ့် ကာတဲ အိုမ်. ဒူင် ပီ ယုဝ် ဂေ တီ, န့ စိူဝ် ဆူထေ. ကူပ် ယုဝ် ဂေ မ့ပိုမ် ကာဟာတ့် တီ, ဂေ ဝီ ဘျွာ ဟိန် တာင်, တဲး ရိုဝ် ဝီ ကြဲ. ဟဲ့ ဟွတ့် ဂေ ဝီ တဲး ရိုဝ် ဆင်ဖုဝ် ဟာဝ် နာ ဘုတ် ဟာဝ် ခုန်.
18 ပါ ခဲညှာ ခုန် ဟဲ့ ဘုတ် ဂ့လူဂ့လာက် ကာဆဝ် ရိုဝ် ဆင်ဖုဝ်. ခုဝ်, ဂေ ဝီ စုး ဒီ ဘျွာ ဝဲန် ကြုဝ်ကြာမ် ပီ ဒါင် ဂေ ခဲင် ရိုဝ်,
19 ဘော ဇမ် ဆီငဲ ဟာအူယ်, ဂေ ဝီ ဒိုဝ်း လေး ဘော ရွင့် ဘော ဘိက် တာင်, ဝီ ဘျွာ ဝဲန် ခဲင် အိုမ်.
20 ဟဲ့ ဟွတ့်, ဘဲန် ဆီငဲ ဘဲန် ဆီငဲ, ယေ တူ ပွိုန် ယိုဝ် ဘ့လာင် ဆီငဲ ဘော ဘ့လာင် မာဂျီန်. န့ အပ် ဝွင့်. ခုန် တာင် ယီ ဘုတ် ဒီယုး ကာဆဝ်, အာဝ် ယေန် ဒေါ မှဝ်. ဒေါ အန် တီ ယေ ဒွန် အီ ဘဲန် နဝ်း ဒီတဲတ်, တူ ဝီ နှဝ့် န့ဒဝ့် နှဝ့် န့လှုဝ်း မာဆေ. ယေ ထာင် အာဝ် ဟူ မိုဝ်း မာဆေ အီ ပဲ ဒီ ချွတ် ယေ.
21 န့ ယီ ဟဲ့ လှေန့်, ဂေ ဒွန် အီ တူ ဟူမ် မာဆေ. ခုဝ်, အာပေါလူ ဝီ ယိတ့်, တဲး ဒွန် အီ ယိုဝ် အန်. အန် တဝ်း, “အိုယ် ဘေ ဒွန် အီ, ခါ အာတ့် အုဝ် ဟဲ့ ဟွတ့် တဝ်း ဒီ ဘေ, တဲး ဘေ ကွယ် မိူင် ကြေထာ တွိုန်. ဆေ ဘေ ထူမ် ဂြုဝ်း အုဝ် ဒေါ အန် တီ ဘေ တူ ဝီ လုဝ် ခမ် ဒုက် ဒေါ တီ နီ. ဘေ မိူဝ် တူ လုဝ် စှိုမ် ခဲ့ နီ.
22 ဒေါ တီ နီ အုဝ် ယီ တဝ်း ဒီ ဘေ, တဲး ဘေ မိုဝ်း နဝ်း ပ့လူမ်. န့ တူ မိုဝ်း ခေါ အူ ဝီ, အီ ဒီ စှိုမ် အာဆာက် အန်. မီ ရိုဝ် ဆင်ဖုဝ် နီ အီ ဒီ စှိုမ်.
23 ဟူ မွိုန်b ဇဝ်ဖြာ အီ မုး ဇဝ်ဖြာ ပီ ကြိုပ် အုဝ်, အန် ဟဲ့ တိုယ် အာမူ အာမာတ် အန် အူ ကာဒင် တး ဇမ် ဒီ ခူပ် အုဝ်.
24 အာမူ အာမာတ် ဇဝ်ဖြာ တီ, အန် ဟဲ့ တဝ်း, ‘မဲ အာပေါလူ, ကွဲ့ ယုဝ်. မဲ လုဝ် ဟာဝ် ဇမ် ဒီ အာတ့် ခုန်ဒီခမ် အာကဲဆာ, တဲး အန် ဆုင်ဖျာတ် အာမူ မဲ. ဇဝ်ဖြာ မိူဝ် ဟဲ့ ကာဝေ ဂေ ဒူအီ အီ ဟာဝ် ရိုမ် ဒူပ် မဲ. အန် ဟဲ့ ဒွါ ပီ မှာန့် မဲ, တူ တဲး အာဆာက် ဂေ စှိုမ်.’
25 ခုဝ် အန် တီ ကွဲ့ တဲး ဘေ မိုဝ်း နဝ်း ယုဝ်. အုဝ် ညှိုမ် ဇဝ်ဖြာ ဒီ ဘူင် တူတ့် ဒွန် မျုဝ်, တဲး န့ ဘဲန် ပီ ပီ ဒွိုမ် ကာလာင် အန် ဒီ အုဝ်.
26 အေ ယီ ဒီ ဇမ် ဒီ ခူပ် ဂုန် အိုမ်. ဟဲ့ ဟွတ့် ရိုဝ် ဆင်ဖုဝ် အေ ဒီ ဟာ ဒုး ကာဒါယ်.”
27 န့ ဘော နုဝ့် ဂိုဝ် ဒီ ဖွုန် ဆီငဲ. ခုန် တာင် ယီ ဆီ နဲ့ ဘုတ် ဟာဝ် ရိုဝ် ဆင်ဖုဝ်, အာဝ် ပွိုန် ဘတ်. ဒူင် တး ဇမ် ယေ, န့ စိူဝ် အိုမ် တာင် အာဒါရီ. ဒေါ အန် တီ ခဲင် မှိုဝ် ကာတဲ ဆွိုမ်, ဂေ ဒူအီ အီ လိုမ်လာ ရိုဝ် ဆင်ဖုဝ် ဂေ ထာင်, ဂေ ဟဲ့ တး ဇမ် ချြီ့ ကာဒါယ်.
28 ခုဝ်, ဂေ ဝီ ဘျွာ မင် ဂဝ် အိုမ်, တဲး ဂေ နပ် ခဲ့ လိုက် အန်. အိုမ် ဆီ လိုက် ဒါ ဂိုဝ် ကာနိး. ဝါယ် အန် တီ အာဝ် လှေန့်, ဂေ ဝီ ဂဝ် အိုမ် ပေါ အူ ဇေန့်. ဟဲ့ ဂိတ် ဖွုန် ဂိုဝ် ဒီ ဖန် ကာနိး.
29 ဒေါ အန် တီ ဂေ ဝီ ယုဝ်, ဂေ ဒီ တး ဒုး ဒီ မာဝ် တာင် အီ ကွယ် ခဲင် အိုမ်. ခုဝ်, ဂေ ဝီ ဒိုဝ်း ဟိန် ဘော ဖွုန် ဘူင့်, ဝီ ဘျွာ လူင် ခဲင် အိုမ် နာ ဆီပူင့် ရိုဝ် ဆင်ဖုဝ်. ဟဲ့ ဟွတ့် ဂေ ဝီ ဆာခိုဝ် တဲး ပြဲ ဝး.
30 န့ ယီ မုး ဂေ ဒူအီ အီ လိုမ်လာ ရိုဝ် ဆင်ဖုဝ်, ဂေ ဆီ ပြာ ဒီ လေး ခဲင် ရိုဝ် ဆင်ဖုဝ်. ဂေ ညိုင်ရာင် ဒီ ဘျွာ ဟိန် နာ ဂိန့် ရိုဝ် ဆင်ဖုဝ်. မာလဲ, ဂေ ယီ ထေဝ် ဒီ ဘျွာ လူင် ရိုဝ် ဒီတဲတ်, တဲး ဂေ ပွိုန် ဒီ တဝ်.
31 အာပေါလူ ယီ ဟာဝ် ကာလာင် ဂြုဝ်း ဒီ ဘုဝ် အီ အိုပ် ဒါ ဆိုက် အူ မာယဝ်း ဘော ဒီ ဂေ ဒါ ဆိုက်. အန် တဝ်း, “ဆေ ဒူအီ အီ လိုမ်လာ ရိုဝ် ဆင်ဖုဝ် နီ တူ ကွယ် ခဲင် ရိုဝ်, ဘေ ဒွန် အီ ဒီ စှိုမ် အာဆာက် ဘေ.”
32 အန် ဟဲ့ ဟွတ့် ကာလာင် ဂြုဝ်း တီ, ဂေ ဒါ ဆိုက် ဝီ ဒဲပ် ဝန် ပီ ပက် ဂေ ဒီ ရိုဝ် ဒီတဲတ် တွိုန်, တဲး န့ စုဝ်း ဟြာယ် ခဲင် အိုမ်.
33 ပန် တီ အာတ့် ဝး ပြဲ, အာပေါလူ ဝီ ကာဆုး ဂေ ဒွန် အီ, တဲး ဂေ ဝီ ဟူမ် အီ စဲက်. အန် ဝီ တဝ်း, “ဘေ တူ ဟူမ် မာဆေ အာဒါ ဂိုဝ် ဒီ ဖွုန် ဆီငဲ. ဘေ ဟဲ့ ဘ်ု ဆေဆေ ဘော ယိူန် ပီ ဒီ ဟူမ်.
34 ဒေါ တီ နီ, အုဝ် တဝ်း, တဲး ဘေ ဟူမ်. ဘေ လုဝ် ဟူမ်, တဲး ဘေ မိုဝ်း ပ့လူမ်, ကွဲ့ တဲး ဘေ စှိုမ်. ဘေ ဒွန် အီ, အီ ကွယ် ခဲင် ရိုဝ် ဆင်ဖုဝ် နီ, ဟိုက် ဂိန့် ဘေ အူ ညွင့် မိူဝ် တူ စှိုမ်.”
35 အာပေါလူ ဟဲ့ ဟွတ့် ကာလာင် ဂြုဝ်း တီ, အန် ဝီ ဒိုဝ်း ခါမုန်, ဝီ ဆာခိုဝ် ဒါင် ဂုင် ဂေဇူ ဒီ ဇဝ်ဖြာ, တဲး ဂေ ဘောကာဂ့လျီတ် ပွိုန် ဒီ ယိုဝ်. ဟဲ့ ဟွတ့်, အန် ဝီ ကာဘက် ခါမုန် တီ, ဝီ စုး ဒီ ဟူမ်, တဲး ဂေ ယွတ်.
36 ပန် တီ ဂေ ဒွန် အီ အာဝ် ဟူ မိုဝ်း နဝ်း ယုဝ်. ဘော ဂေ ဝီ ဟူမ်.
37 ဒူအီ အီ ကွယ် ခဲင် ရိုဝ် ဆင်ဖုဝ် တီ, ယေ ကွယ် အာ မာယဝ်း ဒီ ဘူ ဂိုဝ် ဒီ ဒဝ် ဝီ.
38 ဂေ ဒွန် အီ ဟဲ့ ဟွတ့် ဟူမ် ခါမုန် ခဲ့ ပီ လုဝ် ဂေ, ဂေ ဝီ ဝဲန် တူတ့် ငှုဝ် ပီ ဒါင် ဂေ ခဲင် ရိုဝ် ဆင်ဖုဝ်, တဲး န့ ဝီ န့ စိုဝ်.
39 ပြဲ ဘော ဝီ ဘ့လာင်, ဂေ အာဝ် ဟူ ဝီ နပ် ဒူင် ဟဲ့ တး ဇမ် ဂေ. ဂေ ယီ ယိုဝ်, န့ မိုဝ်း ဒီ ကာတုဝ့် အိုမ် အူ ပ့လုဝ့်. ဒီ ဘာင် အိုမ် ဘော မိုဝ်း ကာဟာတ့်. ခုဝ်, ဂေ တဝ်း, ဆေ န့ ပွိုန်, ဂေ ဒီ တဲး ရိုဝ် ဆင်ဖုဝ် ဒုး ကာဒါယ် ဒီ တီ.
40 ခုဝ်, ဂေ ဝီ ဒဲပ် ဝဲန် ဝန် တာင် ပီ ပက် ဂေ ဒီ ဟိန်. ဂေ ဘော ဒဲပ် ဝဲန် ဝန် ပီ ပက် ဂေ ဒီ မင် ဘတ် ရိုဝ် ဆင်ဖုဝ်. ဟဲ့ ဟွတ့် ဂေ ဝီ ဘ့လေး ဘိက် ဒီတဲတ် ဒီ ဂိန့် ရိုဝ် ဆင်ဖုဝ်, တဲး ခုန် ဝီ ဘုတ် ဟာဝ် ရိုဝ်. ပါယ် တီ ရိုဝ် ဆင်ဖုဝ် ဝီ ဟာဝ် ဆိူဝ် ဒီ ဘာင် အိုမ်.
41 ရိုဝ် ဆင်ဖုဝ် ဘော ဝီ ဟာ ဒုး မ့ပိုမ် ကာဟာတ့် အီ ကွယ် ခဲင် အိုမ်. ဂိန့် ရိုဝ် ဘော ဟဝ့် ခဲင် ကာဟာတ့်, အာဝ် ဟူ ပွိုန် ရ်ု. မာ အိုမ် တာင် ယီ ဇုး ကာဆဝ် ဆီပူင့် ရိုဝ်, တဲး န့ ကော ကာလာတ့် ကာပျာတ့် လိုဝ် တူတ့်.
42 ဂေ ဒါ ဆိုက် ယီ ယုဝ် ဒူအီ ပီ လုဝ် ဘ်ု ဂေ ဒီ ဝါယ် အိုမ် တဝ်. ခုဝ်, ဂေ တဝ်း ဒီ ငဝ်း ယမ် ဒွန် အီ.
43 အီ မုး ဘုဝ် အီ အိုပ် အူ မာယဝ်း တွိုန်, အန် ဆီ ချွတ် အာပေါလူ. ခုဝ်, အန် ဝီ ခြဲ ဂေ ဒါ ဆိုက်, ကွဲ့ တဲး ဂေ ပွိုန် ဒီ ဘူင် ပီ ခြာမ် ဂေ. အန် ယီ ဝီ စ်ု ဂေ, အာဆေ နပ် ဒီ ဝါယ် အိုမ်, တဲး အန် ဒဲန် ဘျွာ ခဲင် အိုမ် ဒီ အာတ့်, တဲး အန် ဝါယ် ဇမ် ဒီ ဘာင် အိုမ်.
44 ပန် တီ အန် စ်ု ဂေ ဒူအီ အီ ကွယ် ဒီ ပန် ဝီ ဒိုဝ်း ဘဲန် ဘော ဒူန့် ရိုဝ် အီ ဟဲ့ ကာပျာတ့် တွိုန်, ကွဲ့ တဲး ဂေ စေတ့် ခဲင် အိုမ်, တဲး ဂေ ဇမ် ဘာင် အိုမ်. ပါယ် တီ, ခဲ့ ကွယ် ဂေ အီ ပဝ့် ရိုဝ် ဆင်ဖုဝ် တီ, ဂေ ဘောကာဂ့လျီတ် ပွိုန် ဒီ လေး ဇမ် တူတ့် ဒီ ဘာင် အိုမ်. အာဝ် မိုဝ်း အီ ယမ် ခေါ အူ ဝီ.

ACT 28
1 ယေ ဘောကာဂ့လျီတ် ဟဲ့ ဟွတ့် ဇမ် ဆီချာ ဘာင် အိုမ်, ယေ ဘော နပ်, ကာဒါယ် ဂုန် အိုမ် တီ, န့ စိူဝ် မေလီထေ.
2 ဂေ ဒူအီ အီ ကွယ် ဒီ တီ, ဂေ ယီ နပ် ဒီ ကာဝေ ယေ ဘော လိုမ်လာ ယေ. ကူပ် ဟဲ့ ဂ့လာယ် ဘော ဟဲ့ ဂတ် ဂျီတ်, ဂေ ဝီ ဘုတ် ငဝ်, ဝီ ဒဲ့ ယေ ဘောကာဂ့လျီတ် တး ဝါတ် ငဝ်.
3 အာပေါလူ ဝီ ဂြူပ် ဟေ ဟာ ဒုဝ့် ခဲင် ငဝ်. ငဝ် ဘော ဒဝ့် ဒီ ဟေ တီ, န့ ဝီ မိုဝ်း ဟန့် ငျီန် ဝီ လေး ခဲင် ဟေ တီ, ဝီ စုဝ့် ဘော ဒိုက် ဒီ ဒဲ အန်.
4 ဂေ ဒူအီ ဘော ယိုဝ် ဟန့် ဟဲ့ ဒိုက် ဒီ ဒဲ အာပေါလူ, ဂေ ဝီ လာယ် တဝ်း ကာတဲ ဂေ, “ဟဲ့ မုး ဟဲ့ မှာန်, ဒူအီ နီ မုး ဒူအီ ဟာယ်. အန် ဟဲ့ ဒွိုမ် ငဝ်း အာဆာက် အီ. အန် ဟဲ့ လွတ် ယမ် ခဲင် အိုမ်. ဒေါ တီ နီ နာင် ကာနမ် အီ ဆုင်ဖျာတ် ဒွန် မျုဝ် တူ ဝီ တဲး အန် လွတ် ယမ်.”
5 အာပေါလူ ယီ ဟြတ် ဒဲ အန်, တဲး ဟန့် ငျီန် ဝီ စုဝ်း ခဲင် ငဝ်. အန် ယီ တူ ပါယ် မှဝ်.
6 ဂေ ဒူအီ ယီ ဘ်ု ဒီ ယွတ်, ယုဝ် န့ ဒီ အဝ်း, ယုဝ် အန် ဒီ ကေး ယမ် အူ ဇေန့်. ဂေ ယီ နှဝ့် လှေန့်, တူ ယိုဝ် မာဆေ. ပန် တီ ဂေ ဝီ ကာဘ့လျီ့ ဂြုဝ်း, ဝီ တဝ်း, အန် မုး ဇဝ်ဖြာ.
7 ဒူင် ကွယ် ယေ တီ, န့ မိုဝ်း ဒူအီ ခြမ် အူ ဝီ, အန် စိူဝ် အာဖူဘောလီ. အန် ဘော မုး ဒါ တာင် ဒဲင် ဂုန် အိုမ် တီ. မာန် မိူင် တီ ဘော မုး မာန် မိူင် အန်. ဒူအီ တီ, အန် ဝီ ဘာင် ယေ တး တမ် ကာင် အန်, အာဒါ အူယ် ဆီငဲ အန် ဟျီင် ယေ ဟူမ်, တဲး ယေ ကွယ် ခဲင် ကာင် အန်.
8 န့ ယီ မိုဝ်း ဂုန့် ဒါ တာင် တီ, အန် အိတ် ဒဲင် ဒူင် အိတ် အန် ကူပ် ဟဲ့ ဆဝ် ဝတ့် အန်, ဒုဝ် အန် မိူဝ် ဟဲ့ ဒါတ်. အာပေါလူ ဝီ ဟာဝ် ဒူင် ကွယ် အန်, ဝီ ဆာခိုဝ်, ဒါင် ဒဲ အန် ဒဲင် ဂိန့် ဒူအီ တီ. ဟဲ့ ဟွတ့် ဆာခိုဝ်, အန် ဝီ ကဲန်.
9 ဝါယ် အန် တီ ဂေ ဒူအီ ဆဝ် ဘောကာဂ့လျီတ် အီ ကွယ် ဒီ တီ, ဝီ တး ဒူင် ကွယ် ယေ. ဘော ဂေ ဝီ ကဲန် တူတ့် ဒွန် အီ.
10 ခုဝ်, ဂေ ဘောကာဂ့လျီတ် ရုဝ်ဆေ ယေ ဘော စွယ် ယေ ဘဲန် မျုဝ် ဘဲန် မျုဝ်. ဘော ဇမ် အာခြာဝ် လုဝ် ဝီ ဟာဝ် ယေ, ဂေ ဝီ ဒွါ တူတ့် ဒွန် မျုဝ် ပီ လုဝ် ယေ.
11 ယေ ဟဲ့ ကွယ် ခဲင် မိူင် မေလီထေ တီ အာဒါ အူယ် မာဂျီန်. ဟဲ့ ဟွတ့် ပန် တီ ယေ ဝီ လုဝ် ပဝ့် ရိုဝ် ဆင်ဖုဝ် ပေါ အူ လှာင်. ရိုဝ် ဆင်ဖုဝ် တီ ဟဲ့ ကွယ် နှဝ့် ခဲင် မိူင် တီ ဒေါ အာခြာဝ် ဂတ် ဂျီတ်. မိူင် ဘြိမ် ရိုဝ် တီ မုး မိူင် အာလေဆန်ဒါရေန်. ဒီ ဂိန့် ရိုဝ် တီ, န့ မိုဝ်း အာရိုပ် ကာနမ် အီ မုး ဂွန် ရာပ်.
12 ယေ ဝီ ပဝ့် ရိုဝ် ဆင်ဖုဝ် တီ, ဟာဝ် ဇမ် မိူင် ဆူရာခူ, ဝီ ကွယ် ခဲင် မိူင် တီ အာဒါ အူယ် ဆီငဲ.
13 ဟဲ့ ဟွတ့် ပန် တီ ယေ ဝီ ပဝ့် ဟာဝ် ဇမ် မိူင် ရေဂီအူန်. ပါ ခဲညှာ ခုန် ယီ တး နာ တေတ့်. ပေါ အူ ဆီငဲ, ယေ ဝီ ဟာဝ် ဇမ် မိူင် ဖူထုဝ်လီ.
14 ခဲင် မိူင် ဖူထုဝ်လီ တီ, ယေ ဝီ ကာတုန့် ဂေ ဘီနွင် မင် အီ. ဂေ ဝီ ဘာင် ယေ ကွယ် ရိုမ် ဒူပ် ဂေ အာဒါ ဘူ ဆီငဲ. ဝါယ် အန် တီ ယေ ဘော ဝီ ဟာဝ် မိူင် ရုဝ်မာ.
15 န့ ယီ မိုဝ်း ဂေ ဘီနွင် အီ ကွယ် ခဲင် မိူင် ရုဝ်မာ, ဂေ ဘော နပ် လွင် ဟဲ့ တး ယေ, ဟဲ့ ဟာဝ် ယေ ဒူပ် န့တေန့်, ဂေ ဝီ တး ရွုး ယေ, ဝီ လာယ် ကာတုန့် ဒီ ယေ ဒူင် ကွယ် ကာလး အီ စိူဝ် အာဖီ. ဒူင် တီ, အန် စိူဝ် ဘော အူယ် ဇေရူပ်. အာပေါလူ ယီ ယိုဝ် ဂေ ဘီနွင်, န့ တဲး အန် ဝီ မိုဝ်း နဝ်း ပ့လူမ်. အန် ဝီ ကာလာင် ဂုင် ဂေဇူ ဒီ ဇဝ်ဖြာ.
16 ဝါယ် ဟဲ့ ဇမ် ယေ ခဲင် မိူင် ရုဝ်မာ, ဂေ ဝီ ခ့ဝါင် အာပေါလူ, တဲး အန် ပွိုန် ဒီ ခါတ် ဒီ ကွယ် ခဲင် ကာင် ပီ အိုင် အန်. န့ ယီ မိုဝ်း ဒါ ဆိုက် အူ ဝီ, အီ လုဝ် ဘ်ု အာပေါလူ ဘော ကွယ် ရိုမ် ဒူပ် အန်.
17 ဝါယ် အန် တီ အူယ် ဆီငဲ, အာပေါလူ ဝီ ဒဲ့ ဂေ ဒါ တာင် ယူဒါ အီ ကွယ် ခဲင် မိူင် ရုဝ်မာ, တဲး ဂေ တး ဒူင် ကွယ် အန်. အန် ဝီ ကာလာင် ဂြုဝ်း ဒီ ဂေ. အန် တဝ်း, “အိုယ် ဘေ ဘီနွင် အုဝ်. အုဝ် တူ ဘူင် မာဆေ နာ တူ မွှိုမ် ဒီ ဂေ ဒါ တာင် အာမျုဝ် အေ. ဘော မုး ဟိတ် အာမျုဝ် အေ, ဘော မုး ဂုန့် ဒင် အေ အီ ကွယ် ခါ အာတ့် အုဝ် တူ ဒွိုမ် ဘူင် မာဆေ အီ တူ မွှိုမ် ဒီ ဂေ. ဂေ ယီ ဟဲ့ မှေတ့် အုဝ် ခဲင် မိူင် ယေရူဆာလဲမ်, ဝီ အာပ် အုဝ် ဒီ ဒူအီ ရုဝ်မာ.
18 ဂေ ဒူအီ ရုဝ်မာ တီ ဟဲ့ ဝီ ဒီမွှတ် အုဝ်, ဝီ တဝ်း ဒီ ဘ့လေး အုဝ်, ကူပ် တူ ယိုဝ် ဂေ မှာပ် အီ ကာအာပ် ငဝ်း ယမ် အုဝ်.
19 ဂေ ဒူအီ ယူဒါ ယီ တူ အိုင် ပီ ဆုင်ဖျာတ် ဂေ ဒါ တာင် ရုဝ်မာ တီ. ခုဝ်, အုဝ် ဟဲ့ ဝီ မှာန့်, တဲး ခုန်ဒီခမ် အာကဲဆာ ဝီ ဆုင်ဖျာတ် အာမူ အုဝ်. ပီ မှာန့် အုဝ် တီ, အာဝ် မုး ကူပ် ဆီ ဖျာက် အုဝ် ဂေ ဒူအီ ယူဒါ ဒီ အာတ့် ခုန်ဒီခမ် အာကဲဆာ.
20 ခုဝ်, အုဝ် ဟဲ့ ဒဲ့ ဘေ, တဲး ဘေ တး ဒီ နီ, တဲး အုဝ် ပွိုန် ဒီ ကာလာင် ဂြုဝ်း ဒီ ဘေ. ဂေ ဟဲ့ ပက် ဝန် ဟိန် ဒီ ဒဲ အုဝ် ကူပ် ဟဲ့ နှဝ့် န့ဒဝ့် အုဝ် ပီ ပီ နှဝ့် န့ဒဝ့် ဂေ ဒူအီ အီဆာရေလ ဒွန် အီ.”
21 ဂေ ဒါ တာင် တွိုန်, ဂေ ဝီ တဝ်း, “ဂေ ဒူအီ အီ ကွယ် ခဲင် အိူင် ယူဒါ, ဂေ တူ ဒွိုမ် ဒဲမ် ပဲ့ ဒီ ယေ လွင် အာမူ မဲ. န့ မိူဝ် တူ မိုဝ်း ဘီနွင် အီ ဟဲ့ တး အိူင် ယူဒါ, အီ ဟဲ့ ကာလာင် အီ တူ မွှိုမ် လွင် မဲ.
22 ယေ ယီ ဆီ ထူမ် ဂြုဝ်း မဲ, တဲး ယေ နပ် မာဆေ န့ မုး အာငျာန် မဲ. ယေ ဟဲ့ နပ်, ဂေ ဒူအီ ဒွန် နာ ဒွန် ပ့လုဝ့် ဝီ ကာလာင် နာ တူ မွှိုမ် လွင် ဖိုင် မဲ. ခုဝ်, ယေ ဆီ ထူမ် ဂြုဝ်း မဲ.”
23 ဝါယ် အန် တီ ဂေ လာယ် ဖြူမ် ဒီ ဝီ တး ပေါ အူ ဆီငဲ, တဲး ဂေ တး ထူမ်. ဒေါ ဇမ် ဆီငဲ အန် တီ, ဂေ ကိူန် ဝီ တး ဒူင် ကွယ် အာပေါလူ. အာပေါလူ ယီ စုး ဒီ ကာလာင် ဂြုဝ်း ဒီ ဂေ အူ ဆိန့် ဆိန့်ဝး ကော ဇမ် ခဲင် မှိုဝ်. အန် ဝီ မာနုဝ် ဆီချာ ဂေ လွင် အာခြာဝ် ဒီ အိုပ် ဇဝ်ဖြာ ကာဒါယ်. အန် မိူဝ် ထေဝ် ဒီ ကာလာင်, တဲး န့ လိုဝ်း ဒီ ဂေ လွင် ဇဝ် ယေဆူ. ဘော မုး ဘပ် လွင် အာမုဝ်ဆဲ, ဘော မုး ဘပ် ပီ ဒဲမ် ဂေ ဒူအီ အီ ဘျာန် ဂြုဝ်း ဇဝ်ဖြာ, အာပေါလူ ဘျ ဒီ ဂေ ခဲ့ ပီ ဒဲမ် အုန် လွင် ဇဝ် ယေဆူ ခဲင် ဘပ် ဂေ တီ.
24 န့ ယီ မိုဝ်း ဒူအီ မင် အီ, ဂေ ယီ နပ် ခဲင် နဝ်း ဂေ, ဂြုဝ်း အာပေါလူ ဟဲ့ မှာန်. န့ ဘော မိုဝ်း ဘဲန် ဝီ ဘဲန် ဝီ, အီ တူ ညှိုမ် လွင် အန် တီ.
25 ဂေ ဒူအီ အီ တူ ညှိုမ်, ဂေ တူ ဝီ လာယ် ဖြူမ် ကာတဲ ဂေ. အာပေါလူ ဟဲ့ တဝ်း, “နဝ်း ဖွိုမ် ဇဝ်ဖြာ ဟဲ့ ကာလာင် ဂြုဝ်း မှာန် ဒီ ဂုန့် ဒင် ဘေ. အန် ဟဲ့ ဒွိုမ် စ်ု အာအီဆာယ အီ မုး ဒူအီ အီ ဘျာန် ဂြုဝ်း ဇဝ်ဖြာ, တဲး အန် ကာလာင် ဒီ ဂေ တဝ်း,
26 ‘တဲး မဲ ဟာဝ် ကာလာင် ဂြုဝ်း ဒီ ဒူအီ အာမျုဝ် နီ. မဲ လုဝ် တဝ်း, “တဲး ဘေ ထူမ် ဆေဆေ, ယီ တူ တဲး န့ လိုပ် ခဲင် နဝ်း ဘေ. တဲး ဘေ ဘော ယွတ် ဆေဆေ, ယီ တူ တဲး ဘေ ယိုဝ် မာဆေ.”
27 ခုဝ်, နဝ်း ဂေ ဒူအီ ဇိုဝ် တီ ဟဲ့ ဒိူဝ်, အာဝ် ဟူ နပ် ဒီ ဘျွင်. ဟျုဝ့် ဂေ မိူဝ် ဟဲ့ ကာအာဝ်, တူ နပ် ဒီ ထူမ်. ဂေ ဘော ကာဘိတ် ငါယ် ဂေ, တူ တဲး ဂေ ယိုဝ် မာဆေ. ဆေ ဂေ တူ ဘူင် ပါယ် တီ, န့ ဒီ ဘော လိုဝ်း ဆီချာ ဒီ ငါယ် ဂေ. ဂေ ဒီ ဘော ပွိုန် ဒီ ထူမ်, တဲး န့ ဆီဘြုဝ်း ဒီ ဟျုဝ့် ဂေ. ဟဲ့ ဟွတ့်, န့ ဒီ ဘော လိုပ် ခဲင် နဝ်း ဂေ, တဲး ဂေ ဘော ပွိုန် ဒီ ဘျွင် နဝ်း ဂေ. ဆေ ဂေ ဘူင် ပါယ် တီ, အုဝ် ဒီ ဘော တဲး ဂေ ဝီ ကဲန်.’”
28 ဟဲ့ ဟွတ့် အာပေါလူ ဝီ တဝ်း ဒီ ဂေ, “အုဝ် ဆီ တဲး ဘေ နပ်, ဇဝ်ဖြာ ဟဲ့ ဆီ ချွတ် ဘော ဂေ ဒူအီ အာမျုဝ် ဟဝ်. ဂေ ဒီ ထူမ် ဒူပ် ဂြုဝ်း ဇဝ်ဖြာ လွင် ဇဝ် ယေဆူ ချွတ် ဂေ.”
29 အာပေါလူ ဟဲ့ ဟွတ့် ကာလာင် ဂြုဝ်း တီ, ဂေ ဝီ စုး ဒီ လေး ဒူင် ကွယ် အန်, ဝီ လာယ် ကာထဲန့် ကူပ် ဂြုဝ်း အန်.
30 အာပေါလူ ဝီ ကွယ် ခဲင် ကာင် ပီ ခါတ် အန် ခဲင် မိူင် ရုဝ်မာ တွိုန် ကော နုဝ့် အာ ဆီနမ်. အန် မိူဝ် ဘာင် ဂေ ဒွန် အီ, တဲး ဂေ တး ဝိန် ဒီ အန်.
31 အန် ဝီ ကာလာင် ဒီ ဂေ လွင် ဇဝ်ဖြာ ဒီ အိုပ် ကာဒါယ်. အန် ဘော မာနုဝ် ဆီချာ လွင် ဇဝ် ယေဆူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဝီ ကာလာင် ဆိူဝ် ဂြုဝ်း တီ ဒွန် မျုဝ်. န့ မိူဝ် တူ မိုဝ်း အာဆေ အီ ခြဲ အန် မာနုဝ် ပါယ် တီ.

ROM 1
1-7 အုဝ် အာပေါလူ အီ မုး ဒဲစေန့် ဇဝ် ယေဆူ, အုဝ် ဒဲမ် ပဲ့ နီ တိုယ် ဒီ ဘေ ဒူအီ ပီ ရွက့် ဇဝ်ဖြာ အီ ကွယ် ခဲင် မိူင် ရုဝ်မာ. ဇဝ်ဖြာ ဟဲ့ ဂေဇူ အုဝ်, တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, တဲး အုဝ် ကာလာင် လွင် ဇဝ် ယေဆူ အီ တဲး နဝ်း ဒူအီ ဒါခိုယ်. ဆိန့် ဒေါ မွိုန်, အန် ဇဝ် ဟဲ့ တဲး ဂေ ဒူအီ အီ ဘျာန် ဂြုဝ်း ဇဝ်ဖြာ ဒဲမ် အုန် ကာဒိက် ဆတ်ဇာ ခဲင် ဘပ် အန် တဝ်း, နဝ်း ဖွိုမ် ဇဝ်ဖြာ ဟဲ့ ကာလာင် လွင် ဇဝ် ယေဆူ မုး ဂွန် ဇဝ်ဖြာ. အန် ဟဲ့ ဘဲန် ဒူအီ အီ ဂွိုတ် တး ခဲင် ခြိုဝ် အာဒါဝိတ်. န့ ဘော လိုဝ်း ဆီချာ လွင် မုး အန် ဂွန် ဇဝ်ဖြာ. ခုဝ်, ပွုန် ဇဝ်ဖြာ အီ ဟဲ့ တာင် ကာဆဝ် ဟဲ့ တဲး အန် ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. အန် မိူဝ် ဟဲ့ ဘဲန် ဒါ ကာညာ အီ အိုပ် အေ. ကူပ် ဇဝ် ယေဆူ တီ, ဇဝ်ဖြာ ဟဲ့ ကာဝေ အေ. အန် မိူဝ် ဟဲ့ ဂေဇူ အုဝ်, တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, တဲး အုဝ် ပွိုန် ဒီ စွယ် ဒူအီ ဒွန် မျုဝ် ဒွန် ခြိုဝ်, တဲး ဂေ ညှိုမ် အန် ဇဝ် ဘော ထူမ် ဂြုဝ်း အန် ကူပ် ညှိုမ် ဂေ ဒီ အန်. ဇဝ်ဖြာ ဟဲ့ ရဝ်း ဘော ဘေ, တဲး ဘေ ဘဲန် ဒူအီ ပီ အိုပ် ဇဝ် ယေဆူ. ခုဝ် အန် တီ အုဝ် ဒဲမ် ပဲ့ နီ တိုယ် ဒီ ဘေ ဒူအီ ပီ ရဝ်း ဇဝ်ဖြာ အီ ကွယ် ခဲင် မိူင် ရုဝ်မာ ဘောကာဂ့လျီတ်. အန် ဇဝ် ဆီ တဲး ဘေ ဘဲန် ဒူအီ အန် အီ ဆီငါ ဘွတ်. အုဝ် မှာန့်, တဲး ဇဝ်ဖြာ ဘော ဇဝ် ယေဆူ ဂေဇူ ဘေ ဘော ဒွါ နဝ်း ဂျီတ် ဒီ ဘေ. ဇဝ်ဖြာ တီ ဘော မုး ဂုန့် အေ. ဇဝ် ယေဆူ ဘော မုး ဒါ ကာညာ အီ အိုပ် အေ.
8 အာတ့် ဒီ ဒဲမ် အုဝ် မျုဝ် ဟဝ်, အုဝ် ဆီ တဲး ဘေ နပ်, အုဝ် ဒါင် ဂုင် ဂေဇူ ဒီ ဇဝ်ဖြာ အာဒါ ဘေ ဒွန် အီ. ကူပ် ပဲ့ ဟဲ့ ဘူင် ဇဝ် ယေဆူ ဒီ အေ, အုဝ် ဟဲ့ ပွိုန် ဒါင် ဂုင် ဂေဇူ ဒီ ဇဝ်ဖြာ ပါယ် တီ. ခုဝ်, ဂေ ဒူအီ အီ ကွယ် ဒွန် နာ ဒွန် ပ့လုဝ့်, ဂေ ကာလာင် လွင် ပီ ညှိုမ် ဘေ.
9 လွင် ပီ ကာလာင် အုဝ် နီ ဘော ဇဝ်ဖြာ ဟဲ့ နပ်, န့ ဟဲ့ မုး ဟဲ့ မှာန်. အုဝ် ဟဲ့ ဘူင် ဂါန် ဇဝ်ဖြာ, တဲး ဘော နဝ်း ဘော ဖွိုမ် အုဝ် ကာလာင် ဂြုဝ်း လွင် ဇဝ် ယေဆူ အီ တဲး နဝ်း ဒူအီ ဒါခိုယ်. အန် ဇဝ် ဟဲ့ နပ်, အုဝ် ဟဲ့ လှုဝ်း ဘေ ဆေဆေ ဘော ဆာခိုဝ် ဒါင် ဘေ, တူ မိုဝ်း ဒေါ ပိဝ်.
10 အုဝ် ဘော ဆာခိုဝ် ဆေဆေ, မှာန့် ဒီ ဇဝ်ဖြာ, ဆေ န့ ဘော မုး ပီ အိုင် အန်, တဲး အုဝ် ပွိုန် ဒီ စေဝ် တး လဲ ဒူင် ကွယ် ဘေ.
11 အုဝ် ဟဲ့ ဆီ ကာတုန့် ကာဆဝ် ဘေ, တဲး အုဝ် ပွိုန် ဒီ ဒွါ ပ့လူမ် ဒွါ ဟဲန့် ဒီ နဝ်း ဘေ, တဲး န့ ဘော ဟျီင် နဝ်း ဖွိုမ် ဘေ.
12 ဆေ န့ ပါယ် တီ, ပီ ညှိုမ် ဘေ ဒီ ဝီ တဲး နဝ်း အုဝ် ဒါခိုယ်. ဘော ပီ ညှိုမ် အုဝ် ဒီ ဝီ တဲး နဝ်း ဘေ ဒါခိုယ်.
13 ဘေ ဘီနွင် အုဝ်, အုဝ် ဆီ တဲး ဘေ နပ် လွင် ဟဲ့ ခြာမ် အုဝ် ဒီ ဟာဝ် ဒူင် ကွယ် ဘေ ဘဲန် ဇေန့် ဘဲန် ဇေန့်. အုဝ် ယီ တူ ပွိုန် ဒီ ဟာဝ် ကူပ် ဟဲ့ မိုဝ်း ဘဲန် မျုဝ် ဘဲန် မျုဝ် အီ ရန် အီ ဖျာက် အုဝ်. ဂါန် ပီ ဘူင် အုဝ် ဟဲ့ ဘဲန် အာဂျိုဝ် ကာတဲ ဂေ ဒူအီ အာမျုဝ် ဟဝ်. န့ ဟဲ့ တဲး ဂေ ဘဲန် ဒီဘဲ ဇဝ် ယေဆူ. ဘော ကာတဲ ဘေ အုဝ် ဆီ တဲး န့ ဘဲန် အာဂျိုဝ် ပါယ် တီ.
14 ဇဝ်ဖြာ ဟဲ့ စ်ု အုဝ် ကာလာင် ဂြုဝ်း အီ တဲး နဝ်း ဒူအီ ဒါခိုယ်. အုဝ် လုဝ် ကာလာင် ဂြုဝ်း တီ ဒီ ဒူအီ ယူဒါ ဘော ဒီ ဒူအီ အာမျုဝ် ဟဝ်. အုဝ် လုဝ် ကာလာင် ဘော ဒီ ဂေ အီ မိုဝ်း အာငျာန် ဘော ဒီ ဂေ အီ တူ မိုဝ်း အာငျာန်.
15 ခုဝ်, အုဝ် ဟဲ့ မိုဝ်း နဝ်း ဆီ ကာလာင် ကာဆဝ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, တဲး ဘော ဘေ ဒူအီ ရုဝ်မာ ထူမ်.
16 ဆေ န့ မုး လွင် လုဝ် ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, အုဝ် မိူဝ် တူ ယုဝ် တူ ဆာယ် အာဆေ. ခုဝ်, ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, န့ ဘော မိုဝ်း ပွုန် ဇဝ်ဖြာ. န့ ဘော ပဲ ဒီ ချွတ် ဒွန် အီ အီ ညှိုမ် ဇဝ် ယေဆူ. လွင် အန် တီ, အုဝ် ကာလာင် တဲး ဒူအီ ယူဒါ ထူမ် ဒီ အာတ့် အီ ဟဝ်. ဟဲ့ ဟွတ့်, ဘော ဂေ ဒူအီ အာမျုဝ် ဟဝ် ဝီ ပွိုန် ဒီ ထူမ်.
17 ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, န့ ဘော ဘျ လွင် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ. ဇဝ်ဖြာ ဒွါ နဝ်း ဆိူဝ် နဝ်း မှာန် တီ ကူပ် ညှိုမ် အေ. အန် ဆီ တဲး အေ ညှိုမ် ဂြုဝ်း ဇဝ်ဖြာ တီ ဆေဆေ. ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “အာဆေ မိုဝ်း နဝ်း ဆိူဝ် နဝ်း မှာန် ပီ ဒွါ ဇဝ်ဖြာ, အန် ဒီ မိုဝ်း အာဆာက် ကာမာယ် ကူပ် ညှိုမ် အန်.”
18 ခုဝ်, ဇဝ်ဖြာ အီ ကွယ် ခဲင် ဂါင်ဟြာဝ်, အန် ဒီ ရူ ကာဆဝ် ဒီ ဂေ အီ ဟဲ့ လှိုဝ် ဂြုဝ်း အန်. အန် ဒီ ရူ ကာဆဝ် ဘော ဒီ ဂေ အီ ဘူင် နာ ဟာယ် နာ မိူက် ကူပ် တဲး ဂေ နာ ဟာယ် နာ မိူက် ဝီ ဆီဘ့လိုက် နာ မုး နာ မှာန်, ကွဲ့ တဲး န့ လိုဝ်း.
19 ခုဝ်, ဂေ ဟဲ့ ဟွတ့် နပ် တူတ့် ဒွန် မျုဝ် လွင် ဇဝ်ဖြာ. ဇဝ်ဖြာ မိူဝ် ဟဲ့ တဲး န့ လိုဝ်း ဆီချာ ဒီ နဝ်း ဂေ.
20 ဆိန့် ဒေါ ဖာန် ဘ့လေး ဇဝ်ဖြာ ကာဒါယ် ဘော ဂါင်ဟြာဝ် ဒူအီ ဟဲ့ ပွိုန် ယိုဝ် ဆီချာ လွင် ဇဝ်ဖြာ. နဝ်း ဇဝ်ဖြာ ပီ တူ ပွိုန် ယိုဝ် ဒူအီ ဘော ပွုန် အန် အီ ကွယ် ဆေဆေ ဘော နဝ်း အန် အီ ဘွတ် ကာဆဝ်, န့ ဟဲ့ ဝီ လိုဝ်း ဆီချာ. ပဲ့ ဟဲ့ ဖာန် ဘ့လေး ဇဝ်ဖြာ ဒွန် မျုဝ် ဟဲ့ တဲး န့ လိုဝ်း ဆီချာ လွင် ဇဝ်ဖြာ တီ. ခုဝ်, ဒူအီ ဂေ တီ, ဂေ တူ ပွိုန် တဝ်း ဂေ တူ မိုဝ်း မှာပ် ကူပ် တူ နပ် ဂေ လွင် ဇဝ်ဖြာ.
21 ဂေ ပီ ဘော ဟဲ့ နပ် ဇဝ်ဖြာ, ဂေ ယီ တူ ရုဝ်ဆေ ဇဝ်ဖြာ ခဲ့ ကာအာပ် ရုဝ်ဆေ. ပီ ဟဲ့ ဂေဇူ ဇဝ်ဖြာ မိူဝ်, ဂေ တူ လှုဝ်း. ဂေ ဘော ဝီ ကာဒွါ့ ကာဖာ အီ တူ မိုဝ်း ဒီခုဝ် အီ ဒူပ် နာ အပ် ဝွင့်.
22 ဂေ ပီ ဘော တဝ်း ဂေ မိုဝ်း အာငျာန် မိူဝ်, ဂေ ယီ ဘဲန် ဒူအီ အီ ရိုဝ် ကာဆဝ်.
23 ဂေ ဟဲ့ ဝဲန် ဇဝ်ဖြာ အီ တူ နပ် ဒီ ယမ် အီ မိုဝ်း အာဖုင် ဒင်ခုဝ်, ဝီ ကာရဝ်း အာရိုပ် ဒူအီ အီ ဒီ လုဝ် ယမ်. ဘော အာရိုပ် မာဆိမ်, အာရိုပ် ဒုဝ် ဆတ်ဒါဝါ အီ ဟာဝ် ဖွုန် ပ့လဝ်, ဘော အာရိုပ် ဒုဝ် အီ မွိုန် အီ လှန် ဒဲင် ကာဒါယ်, ဂေ ဝီ ဘူင်, တဝ်း န့ မုး ဇဝ်ဖြာ.
24 ကူပ် ဘူင် ဂေ ပါယ် တီ, ဇဝ်ဖြာ မိူဝ် ဝီ အာပ် တဲး ဂေ ဘူင် ဒူပ် အီ ဟာယ် အီ မိူက် အီ လဝ့် နဝ်း ဂေ, တဲး ဂေ ဒူပ် နဝ်း ကာဝါတ့် ဂေ, ဘူင် အီ မွှိုမ် ကာအိး အီ မွှိုမ် ဆာယ် ဒီ ဒုဝ် ဘူင့် ဂေ, တဲး န့ ဖျာက် ဆာရေ ဂေ.
25 ဂေ မိူဝ် ဟဲ့ ဝဲန် နာ မုး နာ မှာန် လွင် ဇဝ်ဖြာ, ဝီ ညှိုမ် အီ ကာလုဝ်, အီ တူ မုး, တူ မှာန်. ဇဝ်ဖြာ အာခါခ်ု မိူဝ် ဂေ တူ ကြိုပ်. ဂေ ဝီ ကြိုပ် မီ ပီ ဖာန် ဘ့လေး ဇဝ်ဖြာ ဘဲန် မျုဝ် ဘဲန် မျုဝ်, တဲး န့ ကာဒါင် ဇဝ်ဖြာ အီ ဟဲ့ ကာအာပ် အိူပ် ဆေဆေ. ဆာတူ.
26 ကူပ် ဘူင် ဂေ ပါယ် တီ, ဇဝ်ဖြာ မိူဝ် ဝီ အာပ် တဲး နဝ်း ကာဝါတ့် ဂေ ဝီ အိုပ် ဂေ. ကွဲ့ တဲး ဂေ မိုဝ်း ဆာရေ. ဘော အီဘိုန့် ဂေ အာဝ် ဟူ ဒူပ် ဟိတ် ဒူအီ. အီဘိုန့် ဂေ တီ, ဘော နပ် ဒီ ဝီ လာယ် လုတ့် လာယ် လာယ် ကာတဲ ဂေ.
27 ဘော အီမာယ် ဂေ ဘော ဘူင် ပါယ် တီ. အာဝ် ဟူ ဒူပ် ဟိတ် ဒူအီ. အီမာယ် ဂေ မိူဝ်, အာဝ် မိုဝ်း နဝ်း ဆီ ဝီ လာယ် အီဘိုန့် ဂေ. ဂေ ဘော ဝီ မိုဝ်း နဝ်း ဆီ လာယ် လုတ့် လာယ် လာယ် ကာဆဝ် မီ ဒီ အီမာယ် နင်ဂန်. ကူပ် ဟဲ့ ဘူင် အီမာယ် ဂေ အီ မွှိုမ် ကာအိး မွှိုမ် ဆာယ် တီ, ဂေ မိူဝ် လုဝ် ခမ် မှာပ် ဂေ, တဲး န့ ကာဒါန် ဒီ ပဲ့ ဟဲ့ ဘူင် ဂေ တီ.
28 ဒဲင် တီ, ဒူအီ ဂေ တီ, ဂေ မိူဝ် တူ ဆီ နပ်, တူ ဆီ ဇေန့်ဇာ လွင် ဇဝ်ဖြာ. ခုဝ်, ဇဝ်ဖြာ အာပ် တဲး ဂေ ကာဒွါ့ ကာဖာ မီ နာ ဟာယ် နာ မိူက်, ကွဲ့ တဲး ဂေ ပွိုန် ဒီ ဘူင် ခဲ့ ပီ ကာအာပ် ဂေ ဘူင်.
29 အီ တူ မွှိုမ် ဘဲန် မျုဝ် ဘဲန် မျုဝ် မိူဝ် ဟဲ့ နုဝ့် ခဲင် နဝ်း ဂေ. န့ ဘော မုး အီ မိူက် အီ ဟာယ် ဘော လောဖ, ဆီ ဖျာက် အီ ဟဝ်, လှယ် အီ ဟဝ်, ဆီ ငဝ်း ယမ် အီ ဟဝ်, ဆီ ကာအေး ကာထဲန့် ဒီ အီ, ကာလုဝ် အီ ဟဝ်, ကာယွင့် အီ ဟဝ် ဘော ခဲ စာဝ် အီ ဟဝ်.
30 ဂေ ဘော ဆီ ကာလာင် မီ ဂြုဝ်း အီ နဲန အီ ဟဝ်. ဂေ ဘော မုး ဒူအီ ပီ ဇွင့် ဇဝ်ဖြာ. ဂေ ဘူင် တဲး န့ ဆဝ် ဒီ နဝ်း အီ. ဂေ ဘော မုး ဒူအီ ပီခိုက် ပီစာ ဘော ဟြေတ့် ဒီ ဘူင် အီ ဟာယ် ပီ တူ ဘူင် အီ ဟဝ်. ဂြုဝ်း ဂုန့် မာ ဂေ မိူဝ်, ဂေ တူ ထူမ်.
31 ဂေ မိူဝ် တူ နပ် ဒီ ကာဖာ မာဆေ, တူ ခမ် ကာဒိက် ဆတ်ဇာ, တူ နပ် ဒီ ကာဝေ အီ ဟဝ်, နပ် မီ ဒီ ဘူင် နာ စီစိဝ် ဆေဆေ.
32 ဒူအီ ဂေ တီ, ဂေ ဟဲ့ နပ်, ဇဝ်ဖြာ ဟဲ့ ဒမ် အုန် တဝ်း, ဒူအီ အီ ဘူင် ဇိုဝ် တီ, ဂေ ဒီ လုဝ် ယမ်. မာလဲ, ဂေ ယီ ဝီ ဘူင် ဟာဝ်, တူ စူ. ဒဲင် တီ, ဂေ ဘော အိူပ် ဒူအီ အီ ဘူင် ဇိုဝ် တီ.

ROM 2
1 အိုယ် ဘေ ဘီနွင်, အာဝ် မိုဝ်း အာဆေ အီ ပွိုန် ဂဝ်း ဒုဝ် အန်. ဆေ မဲ ဆုင်ဖျာတ် လွင် အီ ဟဝ်, မဲ မိူဝ် တူ ပွိုန် ချြီင် မှာပ် မဲ. ပီ ဆုင်ဖျာတ် မဲ အီ ဟဝ် တီ, န့ ပီ မဲ ဝီ ဆုင်ဖျာတ် ဒုဝ် ဘြိမ် မဲ. ခုဝ်, မဲ အီ ဆုင်ဖျာတ် လွင် အီ ဟဝ်, မဲ မိူဝ် ဟဲ့ ဘူင် မှာပ် ပီ ဒူအီ ဂေ တီ. ပဲ့ ဟဲ့ ဘူင် မဲ ဘော ပဲ့ ဟဲ့ ဘူင် အီ ဟဝ် တီ ဟဲ့ မုး အူ မျုဝ်.
2 အေ ယီ ဟဲ့ နပ်, ဆေ ဇဝ်ဖြာ ဆုင်ဖျာတ် အာမူ ဒူအီ, အန် ဒီ ဆုင်ဖျာတ် ဒူပ် နာ မုး နာ မှာန်.
3 ခုဝ်, ဆေ မဲ နပ် ဒီ ဆုင်ဖျာတ် ပီ ဘူင် အီ ဟဝ် အီ တူ ဘွတ် အီ တူ မွှိုမ်, မဲ ယီ ဝီ ဘူင် ပီ ပီ ဘူင် အီ ဟဝ် တီ, မဲ မိူဝ် တူ လွတ် ဇဝ်ဖြာ ဒမ် မှာပ် ဒီ မဲ.
4 ဇဝ်ဖြာ ဆီ ဂေဇူ မဲ, ဆီ တဲး မဲ လှုဝ်း မှာပ် မဲ, တဲး မဲ ဝဲန် မှာပ် မဲ. ဆေ မဲ ယီ တူ ဆီ တဲး ဇဝ်ဖြာ ဘူင် ပါယ် တီ, န့ ပီ မဲ လုက်တာယ် ပီ ဂေဇူ ဇဝ်ဖြာ ဘော ပဲ့ ဟဲ့ ခမ် အန် ဇဝ် ဒီ ယိူန် လှေန့် ကူပ် မဲ.
5 ကူပ် မိုဝ်း မဲ နဝ်း ဒိူဝ် ကာဆဝ်, ကူပ် တူ ဆီ ဝဲန် မဲ နဝ်း ဘြိမ် မဲ, မဲ ဘူင် တဲး ဇဝ်ဖြာ ကြဲ ဒီ ရူ ကာဆဝ် ဒီ မဲ, တဲး န့ ကော ဇမ် ဆီငဲ ဒီ ဘျ ဇဝ်ဖြာ နဝ်း ရူ အန်. ဒေါ အန် တီ န့ ဒီ လိုဝ်း ဆီချာ လွင် အန် ဇဝ် ဆုင်ဖျာတ် ဒူပ် နာ မုး နာ မှာန်.
6 ဇဝ်ဖြာ ဒီ ဝီ ဘူင် ဝျီ့ ဒီ ဂေ ဒူအီ ဒွန် အီ ခဲ့ ပီ ဒွိုမ် ဘူင် ဂေ.
7 ဂေ ဒူအီ အီ ဂျုဝ်ဂျာ ဒီ ဘူင် မီ နာ ဘွတ်, ဘူင် တဲး ဂေ မိုဝ်း ဆာရေ ဘော အာဖုင် ဒင်ခုဝ်, မိုဝ်း ဘော နဝ်း ဆီ ကွယ် ရိုမ် ဒူပ် ဇဝ်ဖြာ, ဇဝ်ဖြာ မိူဝ် ဒီ ဝီ ဒွါ အာဆာက် ကာမာယ် ဒီ ဂေ.
8 မာလဲ, ဂေ အီ မိုဝ်း နဝ်း ဆီ ဘူင် ပီ အိုင် ဂေ ဘော ဝဲန် နာ မုး နာ မှာန်, ပီ ဝီ ဘူင် နာ ဟာယ် နာ စီစိဝ်, ဂေ ဒီ လုဝ် ခမ် ပီ ရူ ကာဆဝ် ဇဝ်ဖြာ ဒီ ဂေ.
9 ဂေ အီ ဘူင် နာ ဟာယ် နာ မိူက် ဒွန် အီ ဒီ ကာဒုး ဒုက်. န့ ဒီ ဘော ညှာပ် ကာဆဝ် ဒီ နဝ်း ဂေ. ဂေ ဒူအီ ယူဒါ ဒီ လုဝ် ခမ် ဒီ အာတ့် အီ ဟဝ်. ဟဲ့ ဟွတ့်, ဂေ ဒူအီ အာမျုဝ် ဟဝ် ဒီ ဝီ ခမ်.
10 ဂေ အီ ဘူင် နာ ဘွတ် နာ မွှိုမ် ဒွန် အီ, ဇဝ်ဖြာ ယီ ဒီ ဒွါ ဒီ ဂေ, တဲး ဂေ မိုဝ်း အာဖုင် ဒင်ခုဝ်, မိုဝ်း ဆာရေ, မိုဝ်း နဝ်း ဂတ် ဂျီတ်. ဂေ ဒူအီ ယူဒါ ဒီ ပွိုန် ဒီ အာတ့် အီ ဟဝ်. ဟဲ့ ဟွတ့်, ဂေ ဒူအီ အာမျုဝ် ဟဝ် ဒီ ဝီ ပွိုန်.
11 ကူပ် န့ ပါယ် တီ, ဇဝ်ဖြာ ဆုင်ဖျာတ် တဲး န့ ကာရမ် ဒီ ဒူအီ ဒွန် အီ. အန် တူ မိုဝ်း ဒူင် ရွက့် ဒူင် ဇွင့်.
12 အီ တူ နပ် လွင် ဒါရာ ဇဝ်ဖြာ, ဆေ ဂေ ဘူင် မှာပ်, ဂေ ပီ ဆ မိုဝ်း ဒါရာ မိူဝ်, ဂေ ဒီ ဘော လိုဝ် စှိုမ်. ဆေ ဂေ အီ နပ် ဒါရာ ယီ ဘူင် မှာပ်, ဂေ ဒီ ခမ် မှာပ် ဂေ ကူပ် ဒါရာ တီ.
13 ခုဝ်, ဇဝ်ဖြာ တူ တဲး နဝ်း ဆိူဝ် နဝ်း မှာန် ဒီ အီ ကူပ် ထူမ် ဂေ ဒါရာ. ဇဝ်ဖြာ ဒီ ဒွါ နဝ်း ဆိူဝ် နဝ်း မှာန် ဒီ ဂေ အီ ဘူင် ဒူပ် ဒါရာ.
14 ဂေ ဒူအီ အာမျုဝ် ဟဝ်, ဂေ ပီ ဆ မိုဝ်း ဒါရာ ဇဝ်ဖြာ မိူဝ်, ဆေ ဂေ ဘူင် ဒူပ် ရာင် ဂေ ပီ ဒမ် ဒါရာ ဇဝ်ဖြာ, န့ လိုဝ်း ဆီချာ လွင် ဒါရာ တီ, န့ ဟဲ့ ကွယ် ခဲင် နဝ်း ဂေ.
15 ဒူအီ ဂေ တီ, ဂေ ဟဲ့ ဘျ, ဒါရာ ဟဲ့ ဒဲမ် အုန် ခဲင် နဝ်း ဂေ. ဂေ နပ် ခဲင် နဝ်း ဂေ လွင် အီ မွှိုမ် အီ တူ မွှိုမ်. ဘော ပီ ကာဒွါ့ ကာဖာ ဂေ, မင် ဇေန့် န့ နပ် ဒီ ဒမ် မှာပ် ဒီ ဂေ. မင် ဇေန့် န့ ဘော နပ် ဒီ တဲး ပ့လူမ် ဂေ ဟဲန့် ဒီ နဝ်း ဂေ.
16 န့ ဒီ ဇမ် ဆီငဲ ပန် ဒီ ဆုင်ဖျာတ် ဇဝ်ဖြာ အာမူ အီ. အန် ဇဝ် ဒီ တဲး ဇဝ် ယေဆူ ဆုင်ဖျာတ် အာမူ ဂေ တီ. ဒေါ အန် တီ န့ ဒီ ဘဲန် တူတ့် ဒွန် မျုဝ် ပဲ့ ဟဲ့ ကာလာင် အုဝ် ဒေါ တီ နီ. ပီ ကာဖာ ဒူအီ ဘော ပီ ချြီင် ဂေ, ကွဲ့ တဲး အာဆေ နပ်, န့ ဒီ ဘော လိုဝ်း တူတ့် ဒွန် မျုဝ်. ပါယ် တီ, န့ ဒီ ဒူပ် ပီ ကာလာင် အုဝ် လွင် ဇဝ်ဖြာ အီ တဲး နဝ်း ဒူအီ ဒါခိုယ်.
17 န့ ယီ မုး မဲ, အီ မုး ဒူအီ ယူဒါ, မဲ ဟဲ့ ဘိုင် ဒါရာ. မဲ နပ် ဒီ ပီခိုက် မဲ ကူပ် ညှိုမ် မဲ ဇဝ်ဖြာ.
18 မဲ မိူဝ် ဟဲ့ ဟွတ့် ဒွိုမ် ဟေန် ဒါရာ, ဟဲ့ နပ် ပီ လုဝ် ဇဝ်ဖြာ, ဟဲ့ နပ် ဘော အီ ဘွတ် အီ မွှိုမ်.
19 မဲ မိူဝ် ထာင် မဲ ပွိုန် ယဲတ့် န့တေန့် ဂေ ဒူအီ ငါယ် အပ်. မဲ မိူဝ် ထာင် မဲ ပွိုန် ဒီ တဲး န့ ဘ့လာင် ဒီ ဂေ အီ ကွယ် ခဲင် အပ် ဝွင့်.
20 မဲ မိူဝ် တဝ်း, မဲ နပ် ဒီ မာနုဝ် ဂေ ဒူအီ ရိုဝ်, ဘဲန် ဒါ ဆာရာ ဂေ ဒူအီ အီ တူ မိုဝ်း အာငျာန်. ကူပ် ညှိုမ် မဲ ဒါရာ တီ မဲ ထာင်, န့ တဲး မဲ နပ် ပီ ပါယ် ဘဲန် မျုဝ် ဘဲန် မျုဝ်, တဲး မဲ နပ် ဘော နာ မုး နာ မှာန်.
21 ဆေ န့ ပါယ် တီ, မဲ အီ မာနုဝ် အီ ဟဝ်, မှဝ် န့ ပါယ် ပီ တူ ဝီ မာနုဝ် မဲ ဒုဝ် ဘြိမ် မဲ.း မဲ ဟဲ့ မာနုဝ် အီ ဟဝ် တဝ်း, “ကွဲ့ ပြာ ကြုဝ်ကြာမ် အီ ဟဝ်.” ခုဝ်, အာဝ် ကာအာပ် မဲ ဝီ ပြာ.
22 မဲ ဟဲ့ တဝ်း, “ကွဲ့ ဝိန် ဒီ လုတ့် အီဘိုန့် အီမာယ် အီ ဟဝ်.” ခုဝ်, အာဝ် ကာအာပ် မဲ ဝီ လုတ့် အီဘိုန့် အီ. မဲ တဝ်း, မဲ ဟဲ့ ကာအိး အာရိုပ် ရာင်. မဲ ယီ နပ် ဒီ ဝီ ဟာဝ် ဇူန် ဒိုဝ်း ကြုဝ်ကြာမ် ခဲင် ဟုဝ် ဒူင် ကြိုပ် ဂေ အာရိုပ် ရာင် တီ.
23 မဲ ဟဲ့ မျုက် ဟဲ့ အိူပ် ဒါရာ ဇဝ်ဖြာ, မဲ ယီ ဝီ လှိုဝ် ဝီ ဘ့လိူင် ဒါရာ တီ, ဝီ ဘူင် ကွဲ့ တဲး ဇဝ်ဖြာ မိုဝ်း ဆာရေ.
24 ခဲင် ဘပ် ဇဝ်ဖြာ န့ ဘော ဒဲမ် တဝ်း, “ကူပ် ဘေ ဒူအီ ယူဒါ နီ, ဂေ ဒူအီ အာမျုဝ် ဟဝ် လုက်တာယ် ဘော ထဲန့် ဇဝ်ဖြာ.”
25 ဆေ မဲ ဟဲ့ ဘူင် ဒူပ် ဒါရာ, ပဲ့ ဟဲ့ ခမ် မဲ ဒီ ဆွာ့ ဝဲန် ဟုန် လခါနာ အီမာယ် ဟဲ့ မိုဝ်း အာဂျိုဝ်. ဆေ မဲ ယီ တူ ဒူပ် ဒါရာ, န့ ပီ မဲ တူ ဒွိုမ် ဆွာ့ ဝဲန် ဟုန် လခါနာ ဒေါ မှဝ်.
26 န့ ဘော ပါယ် တီ, ဂေ ဒူအီ အာမျုဝ် ဟဝ်, ဂေ ပီ ဆ ခမ် ဒီ ဆွာ့ ဝဲန် ဟုန် လခါနာ မိူဝ်, ဆေ ဂေ ယီ ဘူင် ဒူပ် ဒါရာ ဇဝ်ဖြာ, ဂေ ဟဲ့ ပီ ဒူအီ အီ ဟဲ့ ဟွတ့် ဆွာ့ ဝဲန် ဟုန် လခါနာ.
27 ကူပ် န့ ပါယ် တီ, ဂေ ဒူအီ အာမျုဝ် ဟဝ် အီ တူ ခမ် ဒီ ဆွာ့ ဝဲန် ဟုန် လခါနာ အီမာယ်, ဆေ ဂေ ယီ ဘူင် ဒူပ် ဒါရာ, ဂေ ဒီ ဘော ဒမ် မှာပ် ဒီ ဒူအီ ယူဒါ အီ ဟဲ့ ခမ် ဒီ ဆွာ့ ဝဲန် ဟုန် လခါနာ ဘော နပ် ဒါရာ ပီ ဒမ် အုန် ဇဝ်ဖြာ, ယီ တူ ဒူပ် ဒါရာ တီ.
28 ခုဝ်, ဆေ ဒူအီ အူ ဝီ ဒူပ် မီ ဟိတ် ဂေ ဒူအီ ယူဒါ, န့ တူ တဲး အန် ဘဲန် ဒူအီ ယူဒါ အာခါခ်ု. ဘော, ဆေ ဒူအီ ဆွာ့ ဝဲန် မီ ဟုန် လခါနာ ဒီ ဒုဝ် ဘူင့် အန်, န့ တူ တဲး နဝ်း အန် ဆီငါ.
29 ဒူအီ အီ မုး ဒူအီ ယူဒါ အာခါခ်ု, အန် ညှိုမ် ခဲင် နဝ်း အန်. ဆေ ဒူအီ ဆွာ့ ဝဲန် ဟုန် လခါနာ န့ ဘဲန် လက်ဆာနာ အီ ဘျ ပီ ဘူင် ဇဝ်ဖြာ ခဲင် နဝ်း ဒူအီ. အာဝ် မုး ကူပ် ဘူင် ဒူပ် အန် ဒါရာ ဒွန် ညွင့်. န့ မိူဝ် တူ မုး ဒူအီ အီ ဒီ အိူပ် အန်. ဇဝ်ဖြာ အီ ဒီ အိူပ် အန်.

ROM 3
1 ဆေ န့ ပါယ် တီ, မှဝ် န့ ပါယ် ပီ ထာင် ဂေ ဒူအီ ယူဒါ, ဂေ မွှိုမ် လွှိုမ် ဒူအီ အာမျုဝ် ဟဝ်.း ပဲ့ ဟဲ့ ခမ် ဂေ ဒီ ဆွာ့ ဝဲန် ဟုန် လခါနာ ဒီ မိုဝ်း အာဂျိုဝ် မာဆေ.း
2 န့ ဟဲ့ ဘဲန် အာဂျိုဝ် ကိူန် ဒွန် မျုဝ်. အီ အာဂျိုဝ် တာင် လွှိုမ် မျုဝ် ဟဝ်, န့ ဘော မုး လွင် ဇဝ်ဖြာ ဟဲ့ အာပ် ဒွါ ဂြုဝ်း အန် ဒီ ဂေ ဒူအီ ယူဒါ.
3 ဆေ န့ ယီ မိုဝ်း မင် အီ, အီ တူ ညှိုမ်, ပီ တူ ညှိုမ် ဂေ တီ တူ တဲး ဇဝ်ဖြာ အီ ဘူင် နာ မုး နာ မှာန် ဆေဆေ ဘျွင် နဝ်း အန်.
4 ဆေ ဒူအီ ဘောကာဂ့လျီတ် ပီ ဘော ဟဲ့ ဘဲန် တူတ့် ဒူအီ အီ ဆီမာ ကာလုဝ် မိူဝ်, ဇဝ်ဖြာ ယီ ဘူင် နာ မုး နာ မှာန် ဆေဆေ. န့ ပီ ပီ ဒဲမ် အုန် ခဲင် ဘပ် ဇဝ်ဖြာ တဝ်း, “ဒူအီ ဒွန် အီ ဒီ ယိုဝ် ဂြုဝ်း ပီ ကာလာင် မဲ ဟဲ့ မုး ဟဲ့ မှာန်. ဆေ မဲ ဇဝ် ဒမ် မှာပ် ဒီ အုဝ်, မဲ ဘူင် အီ မုး အီ မှာန်.”
5 မာလဲ, ဆေ နာ တူ မွှိုမ် ပဲ့ ဟဲ့ ဘူင် အေ တဲး န့ လိုဝ်း ဆီချာ လွင် ဇဝ်ဖြာ ဘူင် နာ မုး နာ မှာန်, န့ ဒီ ပါယ် မှဝ် ဒီ အေ.း ဆေ ဇဝ်ဖြာ ဝီ ဒမ် မှာပ် ဒီ အေ, အေ မိူဝ် တူ ပွိုန် တဝ်း, ဇဝ်ဖြာ တူ ဘူင် နာ မုး နာ မှာန်. (ဂြုဝ်း တီ, န့ ဒူပ် ပီ ကာဖာ ဒူအီ ခဲင် နဝ်း ဂေ).
6 ဆေ ဇဝ်ဖြာ တူ ဘူင် ဆိူဝ် ဆိူဝ် မှာန် မှာန်, အန် တူ ပွိုန် ဆုင်ဖျာတ် အာမူ ဒူအီ ဒဲင် ကာဒါယ် ဘောကာဂ့လျီတ်.
7 မင် အီ နပ် ဒီ တဝ်း, ကူပ် ဟဲ့ ဘူင် အုဝ် နာ တူ မွှိုမ် တီ, ဆေ န့ ယီ တဲး ဒူအီ ဝဲ နပ် လွင် ဇဝ်ဖြာ အီ ဟဲ့ မုး ဟဲ့ မှာန်, ဆေ န့ ဘော တဲး အာဖုင် ဒင်ခုဝ် ဇဝ်ဖြာ ဝဲ လိုဝ်း ဆီချာ, မှဝ် န့ ပါယ် ပီ ဆုင်ဖျာတ် အန် ဇဝ် ဒီ အာမူ အုဝ် တဝ်း, အုဝ် မိုဝ်း မှာပ်.း
8 ဆေ န့ ပါယ် တီ, မှဝ် န့ ပါယ် ဘေ ပီ တူ တဝ်း, တဲး အေ ဘူင် နာ ဟာယ် နာ မိူက် တီ, တဲး န့ ဝီ ဘဲန် အာဂျိုဝ် အီ ဘွတ် အီ မွှိုမ်.း အုဝ် ကာလာင် ပါယ် တီ, ခုဝ်, န့ ဟဲ့ မိုဝ်း ဂေ ဒူအီ မင် အီ, ဂေ ဟဲ့ ဖျာက် ယေ တဝ်း, ယေ ဟဲ့ ကာလာင် ပါယ် တီ. ဂေ ဒူအီ အီ ကာလာင် ပါယ် တီ, ဂေ ဟဲ့ ကာအာပ် ခမ် မှာပ် ဂေ.
9 ဆေ န့ ပါယ် တီ, ဆီဖဝ် ပီ ကာလာင် အုဝ် ဇိုဝ် တီ, န့ လေး ပါယ် မှဝ်.း ဘေ ထာင် အေ ဒူအီ ယူဒါ ဟဲ့ မွှိုမ် လွှိုမ် ဂေ ဒူအီ အာမျုဝ် ဟဝ်.း အာဝ် မုး ပါယ် တီ. အုဝ် ဟဲ့ ဟွတ့် ဒွိုမ် ကာလာင်, ဘော ဒူအီ ယူဒါ ဘော ဒူအီ အာမျုဝ် ဟဝ် ဒွန် အီ မိုဝ်း မှာပ် မုး အူ မျုဝ်.
10 ခဲင် ဘပ် ဇဝ်ဖြာ ဟဲ့ ဒဲမ် အုန် တဝ်း, “အာဝ် မိုဝ်း ဒူအီ အီ မိုဝ်း နဝ်း ဆိူဝ် နဝ်း မှာန် ခေါ အူ ဝီ. အူ ဝီ မိူဝ် န့ တူ မိုဝ်း.
11 အာဝ် မိုဝ်း ဒူအီ အီ ဟဲ့ ကာလှုး ဒီ နဝ်း. အာဝ် မိုဝ်း ဒူအီ အီ ဆီ ဘိုင် ဇဝ်ဖြာ.
12 ဒူအီ ဘောကာဂ့လျီတ် ဟဲ့ ဝဲန် ဇဝ်ဖြာ, ဟဲ့ ဘဲန် တူတ့် ဒူအီ အီ တူ မိုဝ်း ဒီခုဝ် ဒီလူယ်. အာဝ် မိုဝ်း အီ ဘူင် နာ ဘွတ် နာ မွှိုမ် ခေါ အူ ဝီ. အူ ဝီ မိူဝ် န့ တူ မိုဝ်း.
13 ကာဒဝ် မဲင် ဂေ, န့ ဘော ပီ ကာဒဝ် ဘာရေဝ် အီ ဟဲ့ န့ဝိုဝ်း ဆေဆေ. ဂြုဝ်း အီ လေး ခဲင် မူတ့် ဂေ တဲး န့ ဆဝ် ဒီ နဝ်း အီ. န့ ဘော ပီ အာယ် မာဟန့်.
14 ဂေ ဘော နပ် မီ ဒီ ကာလာင် ဂြုဝ်း ဒိူင်, ဂြုဝ်း အေး အီ ဇဲမ် ကာဆဝ်.
15 ဂေ ဘော ခြန် ဒီ ဟာဝ် ငဝ်း ယမ် အီ ဟဝ်.
16 ဂေ ဘော ဟာဝ် နာ မှဝ်, ဂေ ဘူင် တဲး အီ လိုဝ် စှိုမ်, တဲး အီ ဇမ် ဒုက်.
17 ဂေ မိူဝ် တူ နပ် န့တေန့် အီ ဒါခိုယ် အီ ဂျာမ်ဆာ.
18 ဂေ မိူဝ် တဝ်း, ‘အာဝ် မိုဝ်း ဒီ လုဝ် ယုဝ် ဇဝ်ဖြာ.’” ခဲင် ဘပ် ဇဝ်ဖြာ န့ ဟဲ့ တဝ်း ပါယ် တီ.
19 အေ ဟဲ့ နပ်, ဒါရာ ဒွန် ဒဲ, န့ ဘော မာနုဝ် ဂေ ဒူအီ အီ ဒီ လုဝ် ဒူပ် ဒါရာ. န့ တူ တဲး အာဆေ ပွိုန် ဒီ ဂဝ်း ဒုဝ် အန်. ခဲ့ ကွယ် ဒူအီ ဒဲင် ကာဒါယ် ဘောကာဂ့လျီတ် ဒီ လုဝ် ခမ် ဇဝ်ဖြာ ဆုင်ဖျာတ် အာမူ ဂေ ဒူပ် ဒါရာ တီ.
20 ခုဝ်, ဇဝ်ဖြာ တူ ဒွါ နဝ်း ဆိူဝ် နဝ်း မှာန် ဒီ အာဆေ ကူပ် ဒူပ် အန် ဒါရာ. ဒါရာ တီ, န့ ယီ ဘျ နှဲ ဒီ အေ, တဲး န့ လိုဝ်း ဆီချာ လွင် မှာပ် ဘဲန် မျုဝ် ဘဲန် မျုဝ် ပဲ့ ဟဲ့ လုတ့် အေ ဒီ ဇဝ်ဖြာ.
21 ဇဝ်ဖြာ ဟဲ့ ဘူင် တဲး န့ လိုဝ်း ဆီချာ လွင် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ. အန် တူ တဲး နဝ်း တီ ဒီ အာဆေ ကူပ် ဒူပ် ဂေ ဒါရာ. ခဲင် ဘပ် ဒါရာ ဇဝ်ဖြာ ဘော ဂေ ဒူအီ အီ ဘျာန် ဂြုဝ်း ဇဝ်ဖြာ ဟဲ့ ဒွိုမ် ဒဲမ် အုန် လွင် အန် တီ.
22 ဇဝ်ဖြာ ဒီ ဒွါ နဝ်း ဆိူဝ် နဝ်း မှာန် တီ မီ ဒီ ဂေ ဒူအီ အီ ဟဲ့ ညှိုမ် ဘိုင် ဇဝ် ယေဆူ. ဘော မုး ဒူအီ အာမျုဝ် မှဝ်, အာဝ် တဝ်း.
23 ခုဝ်, ဒူအီ ဘောကာဂ့လျီတ် မိုဝ်း မှာပ်. ခဲ့ ဂျုဝ်ဂျာ ဂေ ဒီ ဘူင် နာ မွှိုမ်, န့ တူ ငှိုယ် ငှာယ် ဒီ ကာဒါန် အာဖုင် ဒင်ခုဝ် ဇဝ်ဖြာ.
24 ဇဝ်ဖြာ ယီ ဟဲ့ ဂေဇူ ဒူအီ. အန် ဟဲ့ တဲး ဇဝ် ယေဆူ ထုတ် လေး ဂေ ဘောကာဂ့လျီတ် ခဲင် မှာပ်, တဲး ဂေ ဝီ ပွိုန် နဝ်း ဆိူဝ် နဝ်း မှာန် ပီ ဒွါ အန် ဒီ ဂေ. ဂေ ယီ တူ လုဝ် တူတ့် မာဆေ.
25 ဇဝ်ဖြာ ဟဲ့ တဲး ဇဝ် ယေဆူ ခမ် ဒီ ယမ် ကာဒါင် ဒူအီ, တဲး အန် တဲး ဂေ ဒူအီ အီ ညှိုမ် ဘိုင် အန် ဝီ ကာလဝ့် ဒီ ဇဝ်ဖြာ. ဇဝ်ဖြာ ဘူင် ပါယ် တီ, တဲး န့ လိုဝ်း ဆီချာ, ပီ ဘူင် အန် ဟဲ့ မုး ဟဲ့ မှာန်. ခုဝ်, အာတ့် နီ အန် ဇဝ် ညှမ် ဒမ် မှာပ် ပဲ့ ဟဲ့ ဘူင် အေ ဒူအီ ကူပ် ဟဲ့ ခမ် အန် ဒီ ယိူန် လှေန့်.
26 ဇဝ်ဖြာ မိူဝ် ခမ် ဒီ ယိူန် လှေန့် ကူပ် ဆီ ဘျ အန် ဒီ အေ အီ ကွယ် ဒေါ တီ နီ လွင် မိုဝ်း အန် နဝ်း ဆိူဝ် နဝ်း မှာန်. အန် ဆီ တဲး န့ လိုဝ်း ဆီချာ, အန် ဒီ ချွတ် ဒွန် အီ အီ ညှိုမ် ဘိုင် ဇဝ် ယေဆူ ဘော ဒွါ နဝ်း ဆိူဝ် နဝ်း မှာန် ဒီ ဂေ.
27 ဆေ န့ ပါယ် တီ, အာဝ် မိုဝ်း မာဆေ ပီ ဒီ ပွိုန် အေ ပီဖုင် အေ. ခုဝ်, ဇဝ်ဖြာ တူ တဲး အေ မိုဝ်း နဝ်း ဆိူဝ် နဝ်း မှာန် ကူပ် ဟဲ့ ဘူင် ဒူပ် အေ ဒါရာ. အန် ဟဲ့ ချွတ် အေ ကူပ် ညှိုမ် ဘိုင် အေ ဒီ ဇဝ် ယေဆူ.
28 ပါယ် တီ, အေ မိူဝ် ဟဲ့ နပ် ဆီချာ, ဇဝ်ဖြာ မာတ် အေ ဘဲန် ဒူအီ နဝ်း ဆိူဝ် နဝ်း မှာန် ကူပ် ညှိုမ် ဘိုင် အေ ဇဝ် ယေဆူ. အာဝ် မုး ကူပ် ဘူင် ဒူပ် အေ ဒါရာ.
29 ခုဝ်, အာဝ် မုး, ဇဝ်ဖြာ ရွက့် မီ ဂေ ဒူအီ ယူဒါ. အန် ရွက့် ဘော ဂေ ဒူအီ အာမျုဝ် ဟဝ်.
30 အီ မုး ဇဝ်ဖြာ, န့ မိုဝ်း မီ အူ ကာဒင်. အန် ဒီ ဒွါ နဝ်း ဆိူဝ် နဝ်း မှာန် ဒီ ဂေ ဒူအီ ယူဒါ အီ ခမ် ဒီ ဆွာ့ ဝဲန် ဟုန် လခါနာ, ကူပ် ညှိုမ် ဂေ ဇဝ် ယေဆူ. ဘော ဂေ ဒူအီ အာမျုဝ် ဟဝ် အီ တူ ဆွာ့ ဝဲန် ဟုန် လခါနာ, ဘော ဂေ ဒီ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ ကူပ် ညှိုမ် ဂေ ပါယ် တီ.
31 ဆေ န့ ပါယ် တီ, မင် အီ နပ် ဒီ တဝ်း, အေ ဝဲန် ဒါရာ ကူပ် ညှိုမ် အေ. အာဝ် မုး ပါယ် တီ. အေ ဝဲ ဘူင် ဒူပ် ဒါရာ ကူပ် ညှိုမ် အေ ပါယ် တီ.

ROM 4
1 ဆေ န့ ပါယ် တီ, အာဘြာဟမ် အီ မုး ဂုန့် ဒင် အေ ဒူအီ ယူဒါ တွိုန်, မှဝ် အန် ပါယ် ဒီ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ.း
2 ဆေ အန် ပွိုန် နဝ်း ဆိူဝ် နဝ်း မှာန် ကူပ် ပီ ဘူင် အန်, အန် ဟဲ့ ပွိုန် ပီဖုင် ဒုဝ် ဘြိမ် အန်. အန် ယီ တူ ပွိုန် ပီဖုင် အန် ဒီ အာတ့် ဇဝ်ဖြာ.
3 ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “ဒါ အာဘြာဟမ် ညှိုမ် ဘိုင် ဇဝ်ဖြာ. ကူပ် ညှိုမ် အန် ပါယ် တီ, ဇဝ်ဖြာ မိူဝ် တဝ်း, အန် ဟဲ့ မိုဝ်း နဝ်း လုယ်.”
4 ဆေ န့ မုး ဒူအီ အီ ရန့် ဂါန်, အန် ဒီ ပွိုန် ရွိုန် ရုး ရန့် အန်. ရွိုန် ပီ ပွိုန် အန် တီ, အာဝ် မုး, အီ ဒွါ ဘဲန် လက်ဆွင် ဒီ အန်. န့ မုး ရုး ပီ လုဝ် ပွိုန် အန် ကူပ် ရန့် အန် ဂါန် တီ.
5 မာလဲ, အာဆေ တူ ဘိုင် အာဂျိုဝ် ပီ ဘူင် အန်, ဆေ အန် ညှိုမ် ဘိုင် မီ ဇဝ်ဖြာ အီ ပွိုန် ဂဝ်း ဝဲန် မှာပ် ပီ ဘူင် ဒူအီ ဟာယ် ဒူအီ မိူက်, ဇဝ်ဖြာ ဒီ ဒွါ နဝ်း ဆိူဝ် နဝ်း မှာန် ဒီ အန် ကူပ် ဟဲ့ ညှိုမ် အန်.
6 ဘော ခုန်ဒီခမ် အာဒါဝိတ် တွိုန် ဟဲ့ ကာလာင် လွင် အန် တီ. အန် ဟဲ့ ကာလာင် လွင် ဒူအီ အီ ဟဲ့ ပွိုန် နဝ်း ဆိူဝ် နဝ်း မှာန် ကူပ် ညှိုမ် ဘိုင် ဂေ ဒီ ဇဝ်ဖြာ, ဂေ မိုဝ်း နဝ်း ဒါခိုယ် ကာဆဝ်. လွင် အန် တီ, န့ ဟဲ့ ဒဲမ် အုန် တဝ်း,
7 “ဆေ ဇဝ်ဖြာ ဟဲ့ ဂဝ်း ဝဲန် မှာပ် ဒူအီ အူ ဝီ, အန် ဒီ မိုဝ်း နဝ်း ဒါခိုယ် ကူပ် ဟဲ့ ဟွတ့် ဟြာယ် မှာပ် အန် တီ.
8 ဆေ ဇဝ်ဖြာ တဝ်း လွင် ဒူအီ အူ ဝီ, အန် တူ မိုဝ်း မှာပ်, အန် ဒီ ဘျုဝ် ဒါခိုယ်.”
9 မာဆေ ပီ ထာင် ဘေ.း ဂေ အီ ဟဲ့ ဘျုဝ် ဒါခိုယ် ပီ ကာလာင် ခုန်ဒီခမ် တီ, န့ မုး မီ ဂေ ဒူအီ အီ ဟဲ့ ခမ် ဒီ ဆွာ့ ဝဲန် ဟုန် လခါနာ.း ဆေ အာဝ် ပါယ် တီ, န့ မုး ဘော ဂေ ဒူအီ အာမျုဝ် ဟဝ် အီ တူ မိုဝ်း ဒီ ဆွာ့.း ယေ ယီ ဟဲ့ ဟွတ့် တဝ်း, “ကူပ် ညှိုမ် ဘိုင် ဒါ အာဘြာဟမ် ဒီ ဇဝ်ဖြာ, ဇဝ်ဖြာ မိူဝ် တဝ်း, အန် ဟဲ့ မိုဝ်း နဝ်း လုယ်.”
10 ဒေါ မှဝ် ဇဝ်ဖြာ ဟဲ့ တဝ်း, အာဘြာဟမ် ဟဲ့ မိုဝ်း နဝ်း လုယ်.း န့ မုး ဝါယ် ဟဲ့ ဟွတ့် အန် ဆွာ့ ဝဲန် ဟုန် လခါနာ အန်.း ဆေ အာဝ် ပါယ် တီ, န့ မုး အာတ့် ညှမ် ဆွာ့ ဝဲန် အန်.း အာဝ် မုး ဝါယ် ဟဲ့ ဟွတ့် ဆွာ့ ဝဲန် အန် ဟုန် လခါနာ အန်. ဆိန့် အာတ့် ညှမ် ဆွာ့ ဝဲန် အန် ဟုန် လခါနာ အန်, ဇဝ်ဖြာ ဟဲ့ တဝ်း, အန် ဟဲ့ မိုဝ်း နဝ်း လုယ်.
11 လွင် ဝီ ခမ် အန် ဒီ ဆွာ့ ဝဲန် ဟုန် လခါနာ အန် တီ, န့ ဘဲန် လက်ဆာနာ ပီ ဒွါ ဇဝ်ဖြာ. ခုဝ်, အန် ဟဲ့ ဟွတ့် ဒွါ နဝ်း လုယ် ဒီ အာဘြာဟမ် ကူပ် ညှိုမ် အန် ဇဝ်ဖြာ ဆိန့် အာတ့် ဆွာ့ ဝဲန် အန် ဟုန် လခါနာ အန် တီ. ကူပ် န့ ပါယ် တီ, ဇဝ်ဖြာ ဟဲ့ တဲး အန် ဘဲန် ဂုန့် ဒင် ဂေ အီ ညှိုမ် ဒွန် အီ, အီ တူ မိုဝ်း ဒီ ဆွာ့ ဝဲန် ဟုန် လခါနာ ဂေ. ဂေ မိူဝ် ဟဲ့ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ.
12 ဒါ အာဘြာဟမ် တီ, အန် ဟဲ့ ဘဲန် ဘော ဂုန့် ဒင် ဂေ အီ ခမ် ဒီ ဆွာ့ ဝဲန် ဟုန် လခါနာ ဂေ. န့ ယီ တူ မုး ကူပ် ဟဲ့ ခမ် ဂေ ဒီ ဆွာ့ ဝဲန် ဟုန် လခါနာ ဂေ. န့ မုး ကူပ် ညှိုမ် ဂေ ဒီ ဇဝ်ဖြာ ပီ ဒါ အာဘြာဟမ် တွိုန် အီ ဟဲ့ ညှိုမ် ဆိန့် အာတ့် ဆွာ့ ဝဲန် အန် ဟုန် လခါနာ အန်.
13 ဇဝ်ဖြာ မိူဝ် ဟဲ့ ဒွါ ကာဒိက် ဆတ်ဇာ ဒီ ဒါ အာဘြာဟမ် ဘော ဒီ ဂေ ခြိုဝ် အန် တဝ်း, ဒဲင် ကာဒါယ် နီ ဒွန် နာ ဒွန် ပ့လုဝ့်, န့ ဒီ ဘဲန် ခါဂုန် ဂေ. ဇဝ်ဖြာ တူ ဒွါ ကာဒိက် ဆတ်ဇာ တီ ကူပ် ဘူင် ဒူပ် ဒါ အာဘြာဟမ် ဒါရာ. ဇဝ်ဖြာ ဒွါ ကာဒိက် ဆတ်ဇာ တီ ခုဝ်, ဇဝ်ဖြာ ဟဲ့ ဟွတ့် ဒွါ နဝ်း ဆိူဝ် နဝ်း မှာန် ဒီ အန် ကူပ် ဟဲ့ ညှိုမ် ဘိုင် အန် ဇဝ်ဖြာ.
14 ဆေ ဇဝ်ဖြာ ဒွါ ခါဂုန် တီ ဒီ ဒူအီ ကူပ် ဘူင် ဒူပ် ဂေ ဒါရာ, ပီ ညှိုမ် အေ အာဝ် မိုဝ်း အာဂျိုဝ်. ကာဒိက် ဆတ်ဇာ တီ မိူဝ်, အာဝ် မိုဝ်း ဒီခုဝ်.
15 ခုဝ်, ဒါရာ တီ, န့ တဲး ဇဝ်ဖြာ ရူ ဒီ အေ ဒူအီ. မာလဲ, ဆေ အာဝ် မိုဝ်း ဒါရာ, အာဝ် မိုဝ်း မှာပ်, အာဝ် မိုဝ်း ပီ ကာလိုပ် ပီ လုတ့် အေ.
16 ခုဝ်, ကာဒိက် ဆတ်ဇာ တီ, ဇဝ်ဖြာ ဟဲ့ ဒွါ ကူပ် ညှိုမ် အေ. န့ ဘော မုး ပီ ဂေဇူ အန် ဇဝ် ဒီ အေ, တဲး အေ နပ် ဆီချာ, ဂေ လှုက်လှာန် ခြိုဝ် ဒါ အာဘြာဟမ် ဘောကာဂ့လျီတ် ဒီ ပွိုန် ပီ ဂေဇူ ဇဝ်ဖြာ တီ. အေ မိူဝ် တူ လုဝ် တူတ့် မာဆေ. ဇဝ်ဖြာ တူ ဒွါ ကာဒိက် ဆတ်ဇာ တီ မီ ဒီ ဂေ အီ ဘူင် ဒူပ် ဒါရာ. အန် ဒွါ ဘော ဒီ ဂေ အီ ညှိုမ် ဇဝ်ဖြာ ပီ ဒါ အာဘြာဟမ် အီ ဟဲ့ ညှိုမ် တွိုန်. အန် ဟဲ့ ဘဲန် ဂုန့် ဒင် အေ ဒွန် အီ အီ ညှိုမ် ပါယ် တီ.
17 ဇဝ်ဖြာ ဟဲ့ ဒဲမ် အုန် ခဲင် ဘပ် အန် တဝ်း, “အုဝ် ဟဲ့ တဲး မဲ ဘဲန် ဂုန့် ဒင် အာမျုဝ် ဒူအီ ကိူန်.” ပါယ် တီ, ဇဝ်ဖြာ ဟဲ့ တဲး ဒါ အာဘြာဟမ် ဘဲန် ဂုန့် ဒင် အေ ကူပ် ညှိုမ် ဘိုင် အန် ဒီ ဇဝ်ဖြာ အီ နပ် ဒီ တဲး ဒူအီ ယမ် ဝီ ယိတ့် ဝီ အိမ်. အန် ဇဝ် ဘော နပ် ဒီ ကာလာင် လွင် အီ ညှမ် မိုဝ်း, တဲး န့ ပီ ဟဲ့ ဟွတ့် မိုဝ်း.
18 အန် ဘော ညှိုမ် ဂြုဝ်း ဇဝ်ဖြာ ဒေါ တူ မိုဝ်း အန် ဒူင် နဝ်း တာင် ဒီ မာဆေ. ခုဝ်, ဇဝ်ဖြာ ဘော တဲး အန် ဘဲန် ဂုန့် ဒင် ဂေ အာမျုဝ် ဒူအီ ကိူန်, တဲး န့ ပီ ပီ ဒွိုမ် ကာလာင် ဇဝ်ဖြာ ဒေါ တဝ်း အန်, “လှုက်လှာန် မဲ, ဂေ ဒီ ကိူန် ကာဆဝ်.”
19 ဒေါ ဝီ ကာဖာ အန် ပီ ပါယ် ဒုဝ် ဘြိမ် အန်, နဝ်း ညှိုမ် အန် ယီ တူ ဟြာယ် တူ ယူမ် ဒေါ မှဝ်. အန် ဟဲ့ နပ်, ကူပ် ဟဲ့ နုဝ့် အာဆာက် အန် အူ မာယဝ်း ဆီနမ်, အန် ဟဲ့ နှဲန် ဒူအီ ယမ်. ဘော အီဘိုန့် အန် အီ မုး နာင် ဆာရာယ် ဟဲ့ မှန်.
20 အန် ပီ ဘော ဟဲ့ နပ် လွင် အန် တီ, အန် ယီ ညှိုမ် ဆေဆေ. အန် တူ မိုဝ်း နဝ်း အီ ထာင်, ကာဒိက် ဆတ်ဇာ ဇဝ်ဖြာ န့ တူ မှာန်. ခဲင် နဝ်း အန်, အန် ဘော ဝဲ ညှိုမ် ဆီချာ ဘော အိူပ် ဇဝ်ဖြာ.
21 အန် ညှိုမ် အာခါခ်ု, ဇဝ်ဖြာ နပ် ဒီ ဘူင် ဒူပ် ပီ ကာဆဲန့် အန်.
22 ခုဝ်, ဇဝ်ဖြာ မိူဝ် တဲး အန် မိုဝ်း နဝ်း ဆိူဝ် နဝ်း မှာန်.
23 အီ ဒဲမ် တဝ်း, “ဇဝ်ဖြာ ဟဲ့ တဝ်း, အန် မိုဝ်း နဝ်း လုယ်” ဂြုဝ်း တီ, အာဝ် မုး ဇဝ်ဖြာ ကာလာင် မီ ဒီ ဒါ အာဘြာဟမ် အူ ဝီ. ဇဝ်ဖြာ ဟဲ့ ကာလာင် ဘော ဒီ အေ.
24 ဆေ အေ ညှိုမ်, ဇဝ်ဖြာ ဟဲ့ တဲး ဇဝ် ယေဆူ အီ မုး ဒါ ကာညာ အေ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်, အန် ဇဝ် ဒီ တဝ်း, ဘော အေ ဟဲ့ မိုဝ်း နဝ်း ဆိူဝ် နဝ်း မှာန်.
25 ဇဝ် ယေဆူ တီ, အန် ဟဲ့ ခမ် ဒီ ယမ် ကာဒါင် မှာပ် အေ. အန် ဟဲ့ ဝီ ယိတ့် ဝီ အိမ်, တဲး အန် ဘူင် တဲး ဘော အေ မိုဝ်း နဝ်း ဆိူဝ် နဝ်း မှာန်.

ROM 5
1 ဇဝ်ဖြာ ဟဲ့ ဒွါ နဝ်း ဆိူဝ် နဝ်း မှာန် ဒီ အေ ကူပ် ညှိုမ် အေ ဇဝ် ယေဆူ. ခုဝ်, အေ ဝီ ပွိုန် ဒီ လာယ် ကာလဝ့် ဒီ ဇဝ်ဖြာ.
2 ကူပ် ညှိုမ် အေ ဇဝ် ယေဆူ, အေ မိူဝ် ပွိုန် ဒီ ဘိုင် ဆေဆေ ပီ ဂေဇူ ဇဝ်ဖြာ ပဲ့ ဟဲ့ ဒွါ အန် ဒီ အေ ဒေါ တီ နီ. အေ မိူဝ် ခူယ် ဒါခိုယ် ဒီ နှဝ့် ဇဝ်ဖြာ ဒီ ဒွါ ဘော အာဖုင် ဒင်ခုဝ် အန် ဒီ အေ.
3 ဒဲင် တီ, အေ မိူဝ် ခူယ် ဒါခိုယ် ကူပ် ဇမ် အေ ဒုက် ဘော ကာဒုး အာဖေ အာရေ. ခုဝ်, အေ ဟဲ့ နပ်, ဒုက် တီ, န့ ဒီ မာနုဝ် အေ တဲး အေ ပဲ ဒီ အူတ်, ပဲ ဒီ ယိူန် နဝ်း အေ.
4 ဆေ အေ ခမ် ဒီ အူတ် ဒီ ယိူန် နဝ်း, န့ တဲး အေ ပွိုန် ဒီ ဘူင် အီ လဝ့် နဝ်း ဇဝ်ဖြာ. ဆေ အေ ဘူင် အီ လဝ့် နဝ်း ဇဝ်ဖြာ, န့ တဲး အေ ဘော နှဝ့် န့ဒဝ့် ပီ ကာဆဲန့် ဇဝ်ဖြာ ဒီ ဘူင်.
5 ပီ နှဝ့် န့ဒဝ့် အေ တီ, န့ ဒိူန် တူ တဲး အေ ကာလုတ့် နဝ်း. နဝ်း ဖွိုမ် ဇဝ်ဖြာ ပီ ဒွါ ဇဝ်ဖြာ ဒီ အေ, အန် ဟဲ့ တဲး အေ နပ် လွင် ဇဝ်ဖြာ ဟဲ့ ရွက့် ကာဆဝ် အေ.
6 ခုဝ်, ဒေါ ဆီ ဒီလှး န့စမ် အေ, ဇဝ် ယေဆူ မိူဝ် ဟဲ့ ခမ် ဒီ ယမ် ကာဒါင် မှာပ် အေ ဒူအီ မိူက်. အန် ဟဲ့ ခမ် ဒီ ယမ် ဒေါ ဇမ် အာခြာဝ် ပီ ဘ့လေး အုန် ဇဝ်ဖြာ ဒီ အာတ့်.
7 ဒူအီ အီ ခမ် ဒီ ယမ် ကာဒါင် ဒူအီ အီ မိုဝ်း နဝ်း ဆိူဝ် နဝ်း မှာန်, န့ နာန် ဒီ မိုဝ်း. မာလဲ, ဆေ ဒူအီ ခမ် ဒီ ယမ် ကာဒါင် ဒူအီ အီ မွှိုမ်, ယုဝ် န့ ပီ ဘော မိုဝ်း.
8 ဇဝ်ဖြာ ယီ ဘျ ခဲ့ ရွက့် အန် ဒီ အေ. ဒေါ ဆီ ဘူင် အေ မှာပ်, အန် တဲး ဇဝ် ယေဆူ ခမ် ဒီ ယမ် ကာဒါင် အေ.
9 ကူပ် ဟဲ့ ခမ် ဇဝ် ယေဆူ ဒီ ယမ် ကာဒါင် အေ, န့ တဲး အေ ဝီ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန်. ဒဲင် တီ, အန် ဒီ ချွတ် အေ တဲး အေ လွတ် ဘော နဝ်း ရူ ဇဝ်ဖြာ.
10 အေ ပီ ဘော ဟဲ့ ဒွိုမ် ဘဲန် ရန်ဆူ ဇဝ်ဖြာ မိူဝ်, ဇဝ်ဖြာ ယီ ဝီ ခမ် ဒီ တဲး ဂွန် အန် ယမ် ကာဒါင် အေ, တဲး အေ ဝီ ပွိုန် ဒီ လာယ် ကာလဝ့် ဒီ အန်. ဒေါ တီ နီ, အေ ဟဲ့ ဟွတ့် ဝီ လာယ် ကာလဝ့် ဒီ ဇဝ်ဖြာ, အန် ဇဝ် မိူဝ် ဒီ ဝီ ချွတ် အေ ကူပ် ဟဲ့ ဝီ ယိတ့် ဝီ အိမ် ဇဝ် ယေဆူ.
11 အာဝ် ဝန် မီ ခဲ့ တီ. ဒေါ တီ နီ အေ ဟဲ့ ဝီ ဘျုဝ် ဒါခိုယ် ဒီ ကွယ် ရိုမ် ဒူပ် ဇဝ်ဖြာ ကူပ် ဇဝ် ယေဆူ အီ ဟဲ့ ဘဲန် ဒါ ကာညာ အီ အိုပ် အေ, အန် မိူဝ် ဟဲ့ ဘူင် တဲး အေ ဝီ လာယ် ကာလဝ့် ဒီ ဇဝ်ဖြာ.
12 န့ ပါယ် နီ. မှာပ် မိုဝ်း ဒဲင် ကာဒါယ် နီ, ကူပ် ပဲ့ ဟဲ့ ဘူင် ဒူအီ အူ ဝီ. ဒူအီ ဝီ တီ ဟဲ့ ယမ် ကူပ် ဘူင် အန် မှာပ် တီ. ဟဲ့ ဟွတ့် ဝါယ် တီ, ဒူအီ ဘောကာဂ့လျီတ် ဝီ ဘူင် မှာပ်. ခုဝ်, ဂေ ဘောကာဂ့လျီတ် လုဝ် ယမ်.
13 ဆိန့် အာတ့် နပ် ဒူအီ ဒါရာ ဇဝ်ဖြာ, မှာပ် ဟဲ့ ဟွတ့် မိုဝ်း ဒဲင် ကာဒါယ် နီ. မာလဲ, ကူပ် ညှမ် ဒွါ အန် ဇဝ် ဒါရာ အန် ဒီ ဒူအီ, အန် ညှမ် မာတ် ဂေ မိုဝ်း မှာပ်.
14 ပီ ဘော တဝ်း ပါယ် တီ မိူဝ်, ဆိန့် စုဝ် အာဒါမ် ကော ဇမ် စုဝ် အာမုဝ်ဆဲ, ဒွန် အီ ဟဲ့ ကာဒုး ဒီ ယမ်. မှာပ် ဒူအီ မင် အီ, ပီ ဆ ပီ ပီ ကာလိုပ် အာဒါမ် အီ လှိုဝ် ဂြုဝ်း ဇဝ်ဖြာ မိူဝ်, န့ တဲး ဘော ဂေ လုဝ် ယမ်. အာဒါမ် တီ, အန် ယီ ဘဲန် အူဖာမာ အီ ဘျ လွင် အန် ဇဝ် အီ ဒီ တး နာ ပန်.
15 မာလဲ, ပီ ဂေဇူ အန် ဇဝ်, န့ ယီ တူ ပီ မှာပ် ပီ ဘူင် အာဒါမ်. မှာပ် ပဲ့ ဟဲ့ ဘူင် ဒူအီ အူ ဝီ, တဲး ဒူအီ ဘောကာဂ့လျီတ် လုဝ် ယမ်. မာလဲ, ပီ ဂေဇူ ဒူအီ အူ ဝီ အီ မုး ဇဝ် ယေဆူ, န့ တဲး ဒူအီ ဘောကာဂ့လျီတ် ဝီ ပွိုန် ကိူန် ပီ ဂေဇူ ဇဝ်ဖြာ အီ ဘွတ် အီ မျာတ် ကာဆဝ်.
16 ဒဲင် တီ, ပီ ဂေဇူ ဇဝ်ဖြာ အာဝ် ပီ မှာပ် ပဲ့ ဟဲ့ ဘူင် ဒူအီ ဝီ တီ. အာဒါမ် ဟဲ့ ဘူင် မှာပ် အူ မျုဝ်. ဟဲ့ ဟွတ့်, အန် လုဝ် ခမ် ဒီ စှိုမ် အာဆာက် အန်. အီ မုး ပီ ဂေဇူ အန် ဇဝ်, အန် ယီ ဒွါ ဒီ ဒူအီ အီ ဟဲ့ ဘူင် မှာပ် ကိူန် ကာဆဝ်. ပီ ဂေဇူ တီ, န့ တဲး ဇဝ်ဖြာ ဝီ မာတ် ဂေ ဒူအီ တီ မိုဝ်း နဝ်း ဆိူဝ် နဝ်း မှာန်.
17 မှာပ် ပီ ဘူင် ဒူအီ အူ ဝီ, ဟဲ့ တဲး ဇဝ် မာရာန ပွိုန် ဒီ အိုပ် ဒဲင် ကာဒါယ်. ပွုန် ဇဝ်ဖြာ ယီ ဆီ တာင် လွှိုမ် ဇဝ် မာရာန တီ. ခုဝ်, ပဲ့ ဟဲ့ ဂေဇူ ဇဝ်ဖြာ ဒီ အီ, န့ ဟဲ့ ကိူန် ကာဆဝ်, ဟဲ့ တဲး ဂေ ပွိုန် ဒီ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန် ဘော ပွိုန် အာဆာက် ကာမာယ် ကူပ် ညှိုမ် ဂေ ဒီ ဇဝ် ယေဆူ အီ မုး ကာဒင် တွိုန်.
18 မှာပ် ပီ ဘူင် ကာလိုပ် ဒူအီ အူ ဝီ, ဟဲ့ တဲး ဒူအီ ဘောကာဂ့လျီတ် စှိုမ် အာဆာက် ဂေ. ပါယ် တီ, ကူပ် ဟဲ့ ဝီ ဘူင် ဒူအီ အူ ဝီ နာ မုး နာ မှာန်, ဒူအီ ဘောကာဂ့လျီတ် ပီ ဝီ ပွိုန် ဒီ လွတ် လေး တ မှာပ် ဂေ, ပွိုန် ဘော အာဆာက် ကာမာယ်.
19 န့ ဘော ပါယ် တီ. ကူပ် တူ ထူမ် ဒူအီ အူ ဝီ ဂြုဝ်း ဇဝ်ဖြာ, န့ တဲး ဒူအီ ဘောကာဂ့လျီတ် ကာလိုပ်. ကူပ် ဟဲ့ ဝီ ထူမ် ဒူအီ အူ ဝီ ဂြုဝ်း ဇဝ်ဖြာ, န့ ပီ ဝီ တဲး ဒူအီ ဘောကာဂ့လျီတ် ပွိုန် နဝ်း ဆိူဝ် နဝ်း မှာန်.
20 ဇဝ်ဖြာ ယီ ဟဲ့ ဒွါ ဒါရာ အန်, တဲး န့ လိုဝ်း ခဲ့ ကိူန် ကာဆဝ် ပဲ့ ဟဲ့ လုတ့် ဒူအီ. မာလဲ, မှာပ် ပဲ့ ဟဲ့ လုတ့် ဒူအီ ပီ ဘော ဟဲ့ ကိူန် ခဲ့ မှဝ်, ပီ ဂေဇူ ဇဝ်ဖြာ န့ ယီ ဟဲ့ ဝဲ ကိူန် လွှိုမ် တီ.
21 မှာပ် ဒီ အိုပ် ဒူအီ တဲး ဂေ ယမ်. ပီ ဂေဇူ ဇဝ်ဖြာ အီ ဟဲ့ တဲး ဒူအီ မိုဝ်း နဝ်း ဆိူဝ် နဝ်း မှာန်, န့ ယီ တဲး ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ ကူပ် ညှိုမ် ဂေ ဇဝ် ယေဆူ အီ မုး ဒါ ကာညာ အီ အိုပ် အေ.

ROM 6
1 ဆေ န့ ပါယ် တီ, အေ ဒီ ပါယ် မှဝ်.း အေ ဒီ ဝဲ ဘူင် ဟာဝ် မှာပ် ပေါ န့ ပွါ, တဲး ပီ ဂေဇူ ဇဝ်ဖြာ ဝဲ ကိူန်.း
2 အာဝ် မုး ပါယ် တီ. အေ ဟဲ့ ပီ ဒူအီ အီ ဟဲ့ ဟွတ့် ယမ်. မှာပ် အာဝ် ဟူ ပွိုန် ဒီ အိုပ် အေ. ဆေ န့ ပါယ် တီ, မှဝ် အေ ဒီ ပါယ်, အေ ဒီ ဝီ ဘူင် မှာပ် ပီ ဘြိမ်.း အာဝ် မုး ပါယ် တီ.
3 ဘေ တူ နပ်.း ဒေါ ဟဲ့ ခမ် အေ ဒီ စိုပ် ခဲင် အိုမ် ဒူပ် ဇဝ် ယေဆူ, န့ ပီ အေ ဟဲ့ ခမ် ဒီ ယမ် ရိုမ် ဒူပ် ဇဝ် ယေဆူ.
4 ခုဝ်, ဒေါ ဟဲ့ စိုပ် အေ ခဲင် အိုမ် တီ, န့ ပီ အေ ဟဲ့ ယမ် ရိုမ် ဘော ကွယ် ရိုမ် ခဲင် ကာဒဝ် ဘာရေဝ် ဒူပ် ဇဝ် ယေဆူ. အာဖုင် ဒင်ခုဝ် ဇဝ်ဖြာ အီ မုး ဂုန့် ဇဝ် ယေဆူ, န့ ဟဲ့ ဝီ တဲး ဇဝ် ယေဆူ ဝီ ယိတ့် ဝီ အိမ်. ပါယ် တီ ဘော အေ ဟဲ့ ဝီ ယိတ့် ဝီ အိမ်, တဲး အေ ဝီ မိုဝ်း အာဆာက် ကာမာယ် ပီ ဇဝ် ယေဆူ.
5 ခုဝ်, ဆေ အေ ဟဲ့ ယမ် ပီ ဇဝ် ယေဆူ, အေ မိူဝ် ဟဲ့ ဝီ ယိတ့် ဝီ အိမ် ရိုမ် ဒူပ် အန်.
6 အေ မိူဝ် ဟဲ့ နပ်, န့ ပီ ဒုဝ် ဘြိမ် အေ နီ ဟဲ့ ဒိုက် ဒီ ရွင့် ကာဝဲ့ ပီ ဇဝ် ယေဆူ, တဲး ဒုဝ် ဘြိမ် အေ အီ မိုဝ်း မှာပ် တီ လိုဝ် စှိုမ် တူတ့်, ကွဲ့ ဟူ တဲး မှာပ် ပွိုန် ဒီ အိုပ် အေ ပီ ဒါ ကာညာ အီ အိုပ် မှာယ် အန်.
7 ခုဝ်, ဆေ ဒူအီ ဟဲ့ ဟွတ့် ယမ်, မှာပ် အာဝ် ဟူ ပွိုန် ဒီ အိုပ် အန်.
8 ဆေ အေ ဟဲ့ ဟွတ့် ယမ် ဒူပ် ဇဝ် ယေဆူ, အေ မိူဝ် ညှိုမ်, အေ ဒီ ဝီ ယိတ့် ဝီ အိမ်, ဝီ မိုဝ်း အာဆာက် ကာမာယ် ပီ အန် ဇဝ်.
9 ခုဝ်, အေ ဟဲ့ နပ်, ကူပ် ဟဲ့ ဟွတ့် ဝီ ယိတ့် ဝီ အိမ် ဇဝ် ယေဆူ, ဟဲ့ ဝီ မိုဝ်း အာဆာက် ကာမာယ်, အန် အာဝ် ဟူ လုဝ် ယမ် ဒေါ မှဝ်. ဇဝ် မာရာန မိူဝ်, အာဝ် ဟူ မိုဝ်း ပွုန် ဒီ အိုပ် အန်.
10 ဒေါ ခမ် ဇဝ် ယေဆူ ဒီ ယမ်, မှာပ် အာဝ် ဟူ ပွိုန် ဒီ အိုပ် အန် ဒေါ မှဝ်. အန် မိူဝ် အာဝ် ဟူ လုဝ် ယမ် ဘဲန် ဇေန့် ဘဲန် ဇေန့်. အာဆာက် ပီ ဝီ မိုဝ်း အန် ဒေါ တီ နီ, န့ မုး အာဆာက် ကာမာယ်, အာဆာက် အီ ကွယ် ရိုမ် ဒူပ် ဇဝ်ဖြာ ဆေဆေ.
11 ဘေ မိူဝ် လုဝ် မာတ် ဒုဝ် ဘေ ပါယ် တီ. ဒုဝ် ဘြိမ် ဘေ ဟဲ့ ခမ် ဒီ ယမ်, ကွဲ့ ဟူ တဲး မှာပ် ပွိုန် ဒီ အိုပ် ဘေ. ဟဲ့ ဟွတ့် ကူပ် ညှိုမ် ဘေ ဇဝ် ယေဆူ, ဘေ ဝီ မိုဝ်း အာဆာက် ကာမာယ် အီ နပ် ဒီ ဘူင် ပီ အိုင် ဇဝ်ဖြာ.
12 ခုဝ်, ကွဲ့ တဲး မှာပ် ပွိုန် ဒီ ဝီ အိုပ် ဒုဝ် ဘူင့် ဘေ. ကွဲ့ ဝီ ဒူပ် နဝ်း ကာဝါတ့် အီ ဆီ ကာဆုး ဘေ ဘူင် နာ ဟာယ် နာ မိူက်.
13 ကွဲ့ တဲး ပ့လဝ် ဘေ ဂေ ဒဲ ဘေ ဘော ဒွန် မျုဝ် အီ ကွယ် ဒီ ဒုဝ် ဘူင့် ဘေ ပွိုန် ဒီ ဘူင် နာ ဟာယ် နာ မိူက်. ကွဲ့ တဲး ဒုဝ် ဘေ ဘဲန် ပီ ဆုတ့် ပီ စ်ု မှာပ်. တဲး ဘေ ယီ အာပ် ဒုဝ် ဘူင့် ဘေ ဒီ ဇဝ်ဖြာ, တဲး န့ ဘဲန် ပီ ဆုတ့် ပီ စ်ု နာ ဆိူဝ် နာ မှာန်. ခုဝ်, ဘေ ဟဲ့ ပီ ဒူအီ အီ ဟဲ့ ဟွတ့် ယမ်, ဟဲ့ ဝီ ပွိုန် အာဆာက် ကာမာယ်.
14 မှာပ် အာဝ် ဟူ ပွိုန် ဒီ အိုပ် ဘေ. ခုဝ်, ဘေ အာဝ် ဟူ လုဝ် ဒူပ် ဒါရာ. ဘေ ဟဲ့ ပွိုန် ပီ ဂေဇူ ဇဝ်ဖြာ.
15 ဆေ န့ ပါယ် တီ, မာဆေ ပီ ဒီ လုဝ် ဘူင် အေ.း န့ မှာန်, ဆေ အေ တဝ်း, “တဲး အေ ဘူင် မှာပ် ကူပ် ဟဲ့ ပွိုန် အေ ဒီ ဘိုင် ပီ ဂေဇူ ဇဝ်ဖြာ, အာဝ် ဟူ လုဝ် ဒူပ် ဒါရာ.း” အာဝ် မုး ပါယ် တီ.
16 အုဝ် ဆီ တဲး ဘေ နပ် ဆီချာ, ဆေ အေ အာပ် ဒုဝ် အေ ဒီ အာဆေ ဘော တဝ်း ဒီ ထူမ် ဂြုဝ်း အန်, အေ မိူဝ် ဒီ ဘဲန် မှာယ် ဝီ တီ. ဆေ အေ တဲး မှာပ် အိုပ် အေ, န့ ဒီ တဲး အေ ယမ်. ဆေ အေ ယီ ထူမ် ဂြုဝ်း ဇဝ်ဖြာ ပီ မှာယ် အီ ထူမ် ဂြုဝ်း ဒါ ကာညာ အန်, ဇဝ်ဖြာ ဒီ ဒွါ နဝ်း ဆိူဝ် နဝ်း မှာန် ဒီ အေ.
17 အုဝ် ယီ ဒါင် ဂုင် ဂေဇူ ဒီ ဇဝ်ဖြာ. ဘေ ပီ ဘော ဟဲ့ ဒွိုမ် တဲး မှာပ် အိုပ် ဘေ မိူဝ်, ဘေ ဟဲ့ ဝီ အွန် ဒီ ထူမ်, အွန် ဒီ ဒူပ် ဂြုဝ်း ဇဝ်ဖြာ ပဲ့ ဟဲ့ မာနုဝ် အီ ဒီ ဘေ, တဲး န့ လိုပ် ခဲင် နဝ်း ဘေ.
18 ဘေ ဟဲ့ ဟွတ့် လွတ် တ မှာပ်, ဟဲ့ ဝီ ဘဲန် မှာယ် နာ ဆိူဝ် နာ မှာန်.
19 အုဝ် ဘော လုဝ် ကာလာင် လွင် အန် တီ, တဲး န့ ဒူပ် ပီ ပါယ် ဒူအီ ဒီ ဇေန့်ဇာ, တဲး န့ ငှိုယ် ထူမ် ဒီ ဘေ. ခုဝ်, လွင် ဇဝ်ဖြာ အာဝ် ငှိုယ် ကာလှုး ဒီ ဒူအီ. ဘေ ဟဲ့ ဒွိုမ် တဲး ဒုဝ် ဘူင့် ဘေ ဘော ဒုဝ် ဘဲန် ပီ မှာယ် အီ ဘူင် ပီ စ်ု ဒါ ကာညာ အန် အီ မွှိုမ် ကာအိး, မွှိုမ် ကာဒါတ့်. ဘေ ဟဲ့ ဘူင် အီ ဟာယ် အီ မိူက် တဲး န့ ကြဲ ဒီ ကိူန် ကာဆဝ်. ဒေါ တီ နီ, တဲး ဘေ ဝီ အာပ် ဒုဝ် ဘူင့် ဘေ တီ, တဲး ဘေ ဝီ ဘဲန် မှာယ် နာ ဆိူဝ် နာ မှာန်, ဝီ ဘဲန် ဒူအီ အီ ဆီငါ ဘွတ်.
20 ဒေါ ဘူင် ဘေ ပီ စ်ု မှာပ်, နာ ဆိူဝ် နာ မှာန် တူ ပွိုန် ဒီ ဆုတ့် ဒီ စ်ု ဘေ.
21 ပဲ့ ဟဲ့ ဒွိုမ် ဘူင် ဘေ တီ, ဟဲ့ တဲး ဘေ ဆာယ် အီ ဒေါ တီ နီ. အာဂျိုဝ် ပီ ဘူင် ဘေ တီ, န့ မိူဝ် တူ စွယ် မာဆေ. န့ တဲး ဘေ ယမ်.
22 မာလဲ, ဒေါ တီ နီ ဘေ ဟဲ့ ဟွတ့် လွတ် တ မှာပ်. ဘေ ဟဲ့ ဝီ ဘဲန် မှာယ် ဇဝ်ဖြာ. အာဂျိုဝ် အန် တီ ယီ တဲး ဘေ ဘဲန် ဒူအီ အီ ဆီငါ ဘွတ်. ဟဲ့ ဟွတ့်, ဘေ မိူဝ် ဒီ ပွိုန် ဒီ ကွယ် ရိုမ် ဒူပ် ဇဝ်ဖြာ ဆေဆေ.
23 ခုဝ်, ဆေ အေ ဘူင် မှာပ်, ရုး အန် န့ တဲး အေ ယမ်. မာလဲ, ပီ ဂေဇူ ဇဝ်ဖြာ ဘော ပီ ဒွါ ဇဝ်ဖြာ ဒီ အေ, အေ ပီ ဆ လုဝ် တူတ့် မာဆေ မိူဝ်, န့ တဲး အေ ကွယ် ရိုမ် ဒူပ် ဇဝ် ယေဆူ ဆေဆေ.

ROM 7
1 အိုယ် ဘေ ဘီနွင် အုဝ်, ကူပ် ဟဲ့ နပ် ဘေ ဒါရာ ဇဝ်ဖြာ, ဘေ ဒီ ဘော နပ် ဘော ဂြုဝ်း ပီ ဒီ ကာလာင် အုဝ် နီ. တဲး န့ ကာလှုး ဆီချာ ဒီ နဝ်း ဘေ. အေ ဒူအီ ပွိုန် ဒီ ဒူပ် ဒါရာ မီ ဒေါ အိမ် အေ နီ.
2 အူဖာမာ အန်, အီဘိုန့် အီ ဟဲ့ ဟွတ့် ခတ်, စုဝ် အာဆာက် အန် အန် လုဝ် ကွယ် ရိုမ် ဒူပ် အီမာယ် အန် တီ ဘော စုဝ် အန်. အာဝ် ပွိုန် ကာဂဝ်း ဒီ အီမာယ် အန်. ဆေ အီမာယ် အန် ဟဲ့ ဟွတ့် ယမ်, အန် မိူဝ် ဟဲ့ ပွုန် ပီ အိုပ် အီမာယ် အန် ဒီ အန်, အန် ဟဲ့ ပွိုန် ကွယ် ထင်ဟာင်.a
3 ပါယ် တီ, ဆေ အီမာယ် အန် ဆီ အိမ်, ဆေ အန် ယီ ဝိန် ဒီ တဲး အီမာယ် အီ ဟဝ် လာယ် အန်, အေ ဒီ တဝ်း, အန် ဟဲ့ လုတ့် ရဝ်. ဆေ အီမာယ် အန် ဟဲ့ ဟွတ့် ယမ်, အန် ယီ ကွယ် ထင်ဟာင်, အာဝ် ဟူ မိုဝ်း အီမာယ် အီ အိုပ် အန်. ဆေ အန် ပီ ဘော ဝီ လာယ် အီမာယ် ပေါ အူ ဝီ မိူဝ်, အေ အာဝ် ဟူ တဝ်း, အန် လုတ့် ရဝ်.
4 အိုယ် ဘေ ဘီနွင် အုဝ်, ဘော ဘေ ဟဲ့ ဒွိုမ် ပီ ဒူအီ အီ ဟဲ့ ခတ်. ဘေ လုဝ် ဘူင် ပီ စ်ု ဒါရာ ဘေ ဘူင်. ဒေါ ဝီ ညှိုမ် ဘေ ဇဝ် ယေဆူ ခမ် ဒီ ယမ် ကာဒါင် ဘေ, န့ ပီ ဘော ဘေ ဟဲ့ ဟွတ့် ယမ်. ခုဝ်, ဘေ အာဝ် ဟူ လုဝ် ဒူပ် ပီ စ်ု ဒါရာ. န့ ပီ ဘေ ဟဲ့ ဝီ ခတ် ဒိုဝ်း အီမာယ် ပေါ အူ ဝီ အီ မုး ဇဝ် ယေဆူ အီ ဟဲ့ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. အန် ဟဲ့ တဲး အေ ဝီ ပွိုန် ဒီ ဘူင် ဂါန် ဇဝ်ဖြာ, တဲး န့ ဘဲန် အာဂျိုဝ် ဒီ အန်.
5 ဒေါ ဘူင် ဒူပ် အေ ပီ အိုင် ဒုဝ် ဘြိမ် အေ, အေ ပီ ဒူအီ အီ တူ နပ် ဇဝ်ဖြာ. ဒေါ အန် တီ န့ မုး ဒါရာ ဇဝ်ဖြာ အီ တဲး နဝ်း ကာဝါတ့် အေ ဝဲ ကိူန်. ဒါရာ တီ, အန် ဘော ကာဆုး ဒုဝ် ဘူင့် အေ ဘော ယဲတ့် တဲး အေ ဘူင် မျုဝ် အီ ဒီ တဲး အေ ယမ်.
6 မာလဲ, ဒေါ တီ နီ အေ ဟဲ့ ဟွတ့် လွတ် တ ဒါရာ တီ. ကူပ် ဟဲ့ ဟွတ့် ယမ် အေ, အေ အာဝ် ဟူ လုဝ် ဒူပ် ဒါရာ ပဲ့ ဟဲ့ ဒဲမ် အုန် ခဲင် ဘပ် ဇဝ်ဖြာ. အေ ပွိုန် ဒီ ဘူင် ပီ အိုင် ဇဝ်ဖြာ, ပီ မာနုဝ် နဝ်း ဖွိုမ် ဇဝ်ဖြာ ဒီ အေ. န့ ပီ န့တေန့် ကာမာယ် အီ ဒူပ် နဝ်း ဖွိုမ် ဇဝ်ဖြာ. အာဝ် မုး န့တေန့် ဘြိမ် အီ ဒူပ် ဒါရာ ပဲ့ ဟဲ့ ဒဲမ် အုန် ခဲင် ဘပ်.
7 ဆေ န့ ပါယ် တီ, ဟဲ့ ပွိုန် တဝ်း, ဒါရာ တဲး အေ ဘူင် မှာပ်.း အာဝ် ပွိုန် တဝ်း. ကူပ် မိုဝ်း ဒါရာ တီ, အေ ကော နပ်, အေ မိုဝ်း မှာပ်. ဆေ ဒါရာ တူ ခြဲ တဝ်း, “ကွဲ့ တဲး ဘေ မိုဝ်း နဝ်း လောဖ,” အုဝ် မိူဝ် တူ နပ် လွင် နဝ်း လောဖ တီ, န့ ပါယ် မှဝ်.
8 ကူပ် ဟဲ့ ခြဲ ဒါရာ တီ, အီ တူ မွှိုမ် အီ ကွယ် ခဲင် နဝ်း အုဝ်, တဲး အုဝ် ဇေန့်ဇာ လွင် အန် တီ, တဲး န့ ဘဲန် နဝ်း ဆီ ပွိုန် ဘဲန် မျုဝ် ဘဲန် မျုဝ်. ခုဝ်, ဆေ အာဝ် မိုဝ်း ဒါရာ, န့ ပီ, ဘော မှာပ် အာဝ် မိုဝ်း.
9 ဒေါ မွိုန် အုဝ် ဟဲ့ ကွယ်, တူ နပ် ဒါရာ. မာလဲ, ဒေါ ဝီ နပ် အုဝ် ဂြုဝ်း ဒါရာ တီ, မှာပ် ဟဲ့ ကာပ့လုး, ဘူင် တဲး အုဝ် ယမ်.
10 ဇဝ်ဖြာ ဟဲ့ ဘ့လေး အုန် ဒါရာ တီ, တဲး န့ စွယ် အေ, တဲး အေ ကွယ် ဒါခိုယ်. မာလဲ, န့ ဟဲ့ ဝီ ဘူင် တဲး အေ ယမ်.
11 ခုဝ်, ကူပ် နပ် အုဝ် ဒါရာ တီ, အီ တူ မွှိုမ် အီ ကွယ် ခဲင် နဝ်း အုဝ် ဟဲ့ ပီလွှက့် ဒီ အုဝ်, တဲး အုဝ် ဘူင် မှာပ်. ဟဲ့ ဟွတ့် ဘော ဝီ တဝ်း, ကူပ် ဟဲ့ လုတ့် အုဝ် ဒါရာ တီ, အုဝ် လုဝ် ယမ်.
12 ခုဝ် အန် တီ အာဝ် ပွိုန် တဝ်း, ဒါရာ တူ မွှိုမ်. ဂြုဝ်း ဒါရာ ဇဝ်ဖြာ ဒွန် ဒဲ ဟဲ့ ဆီငါ ဘွတ်, ဟဲ့ မွှိုမ်, ဟဲ့ မုး ဟဲ့ မှာန်.
13 ခုဝ် အန် တီ အာဝ် ပွိုန် တဝ်း အီ ဘွတ် အီ မွှိုမ် တီ ဟဲ့ ဘူင် တဲး အုဝ် ယမ်. ဒါရာ အီ ဘွတ် အီ မွှိုမ် တီ တဲး န့ လိုဝ်း ဆီချာ လွင် မှာပ် ဟဲ့ မွှိုမ် ကာအိး ခဲ့ မှဝ်.
14 အေ ယီ ဟဲ့ နပ်, ဒါရာ ဇဝ်ဖြာ ဒူပ် နဝ်း ဖွိုမ် ဇဝ်ဖြာ. န့ ယီ မုး အုဝ်, အုဝ် မိုဝ်း ဒုဝ် ဘူင့် အီ တူ ဆီ ဒူပ် နဝ်း ဖွိုမ် ဇဝ်ဖြာ. န့ ပီ, အုဝ် ဟဲ့ ယွင့် ဒုဝ် ဘူင့် အုဝ်, တဲး န့ ဘဲန် မှာယ် အီ. အုဝ် ဟဲ့ တဲး မှာပ် အိုပ် အုဝ်.
15 ခုဝ်, ပီ ဘူင် အုဝ် တီ, အုဝ် တူ နပ် နာ လှုး. ပီ ကာပြာ အုဝ် ဒီ ဘူင်, အုဝ် တူ ပွိုန် ဒီ ဘူင်. အုဝ် ဝီ ဘူင် မီ ပီ ဇွင့် အုဝ်.
16 ကူပ် ဟဲ့ ဝီ ဘူင် အုဝ် ပီ တူ ဆီ ဘူင် အုဝ် တီ, န့ ဘော ဘျ ဒီ အုဝ် လွင် ဒါရာ, န့ ဟဲ့ ဘွတ် ဟဲ့ မွှိုမ်.
17 ခုဝ် အန် တီ အာဝ် မုး အုဝ် အီ ဘူင် နာ တူ မွှိုမ်. န့ မုး မှာပ် အီ ကွယ် ခဲင် ဒုဝ် ဘူင့် အုဝ် အီ ဘူင် ဇိုဝ် တီ.
18 အုဝ် ဟဲ့ နပ် ခဲင် ဒုဝ် ဘြိမ် အုဝ် နီ, အာဝ် မိုဝ်း အီ ဘွတ် အီ မွှိုမ် ခေါ အူ မျုဝ်. အုဝ် ပီ ဘော ဆီ ဘူင် နာ ဘွတ် နာ မွှိုမ်, အုဝ် ယီ တူ ပွိုန် ဒီ ဘူင်.
19 ခုဝ်, ပီ ဘူင် အုဝ် အာဝ် မုး နာ ဘွတ် နာ မွှိုမ် ပီ ဆီ ဘူင် အုဝ်, န့ ယီ မုး နာ ဟာယ် နာ မိူက် ပီ တူ ဆီ ဘူင် အုဝ်, ယီ ဝီ ဘူင် ပါယ် တီ ဆေဆေ.
20 ဆေ အုဝ် ဘူင် မျုဝ် ပီ တူ ဆီ ဘူင် အုဝ်, အာဝ် မုး ဒုဝ် ဘြိမ် အုဝ် အီ ဘူင်. န့ မုး မှာပ် အီ ကွယ် ခဲင် ဒုဝ် ဘူင့် အုဝ် အီ ဘူင်.
21 ပါယ် တီ, န့ မိုဝ်း ပွုန် အူ မျုဝ် အီ အိုပ် နဝ်း အုဝ်. ဆေ အုဝ် ဟီ တဝ်း ဒီ ဘူင် နာ ဘွတ် နာ မွှိုမ်, နာ ဟာယ် နာ မိူက် မိူဝ် ဟဲ့ ဝီ တး ချြီ့ အုဝ် အူ ဇေန့်.
22 ခဲင် နဝ်း အုဝ် ခါခ်ု, အုဝ် ဟဲ့ ဘျုဝ် ဒါခိုယ် ဒီ ဒူပ် ဒါရာ ဇဝ်ဖြာ.
23 မာလဲ, န့ မိုဝ်း ပွုန် ပေါ အူ မျုဝ် ခဲင် ဒုဝ် ဘူင့် အုဝ်. န့ တူ မုး ပွုန် ပီ ဆီ ဒူပ် အာငျာန် အုဝ်. ပွုန် တီ ဘော ကာဂုဝ်း ဒီ အာငျာန် အုဝ်, ဘူင် တဲး အုဝ် ခမ် ဒုက်, တဲး မှာပ် ဝီ အိုပ် ဒုဝ် ဘူင့် အုဝ်.
24 အုဝ် နီ, အုဝ် ဟဲ့ ခမ် ဒုက် တာင် ခဲင် နဝ်း. အာဆေ ဒီ ပွိုန် ဒီ ချွတ် အုဝ်, ကွဲ့ တဲး ဒုဝ် ဘြိမ် အုဝ် အိုပ် အုဝ်, ကွဲ့ တဲး အုဝ် လုဝ် ယမ်.း
25 အုဝ် ဒါင် ဂုင် ဂေဇူ ဒီ ဇဝ်ဖြာ ကူပ် ဟဲ့ တဲး အန် ဇဝ် ယေဆူ ချွတ် အုဝ်. ခုဝ်, ဒေါ တီ နီ, အာငျာန် အုဝ် တဲး ဒါရာ ဇဝ်ဖြာ အိုပ် အုဝ်. အီ မုး နဝ်း ဘြိမ် အုဝ်, န့ တဲး မှာပ် အိုပ် အန်.

ROM 8
1 ခုဝ် အန် တီ အာဝ် မိုဝ်း အာဆေ အီ ပွိုန် ဒီ ဒမ် မှာပ် ဒီ ဂေ ဒူအီ အီ ညှိုမ် ဘိုင် ဇဝ် ယေဆူ.
2 ခုဝ်, နဝ်း ဖွိုမ် ဇဝ်ဖြာ ဟဲ့ မိုဝ်း ပွုန် ဒီ တဲး အာဆာက် ဒီ အီ. ကူပ် ညှိုမ် ဘိုင် ဘေ ဇဝ် ယေဆူ, ပွုန် တီ ဟဲ့ တဲး ဘေ လွတ် ဒီ ပွုန် ပေါ အူ မျုဝ် အီ ဟဲ့ အိုပ် ဘေ, အီ တဲး ဘေ ဘူင် မှာပ် ဆေဆေ, အီ တဲး ဘေ ယမ်.
3 ပါယ် တီ, ဒါရာ ပီ ဒွါ ဇဝ်ဖြာ ဒီ အာမုဝ်ဆဲ တွိုန်, န့ တူ ပဲ ဒီ ချွတ် အေ. ခုဝ်, မှာပ် ဟဲ့ မိုဝ်း ပွုန် ခဲင် နဝ်း အေ. ဇဝ်ဖြာ ယီ ဟဲ့ ဘူင်, တဲး ဂွန် အန် တး လူင် ဒဲင် ကာဒါယ်, တဲး အန် ဘဲန် ပီ ဒူအီ အီ မိုဝ်း မှာပ်, တဲး အန် ပွိုန် ဒီ ဂဝ်း ဝဲန် မှာပ် တီ. အန် တဲး ဂွန် အန် ခမ် မှာပ် ပီ လုဝ် ခမ် အေ.
4 ဇဝ်ဖြာ ဟဲ့ ဘူင် ပါယ် တီ, တဲး န့ ဇေ့ဇုင် ဒွန် မျုဝ် ခဲ့ ပီ ဒမ် ဒါရာ. ဟဲ့ ဟွတ့်, အေ ပွိုန် ဒီ ဘူင် ဒူပ် ပီ အိုင် နဝ်း ဖွိုမ် ဇဝ်ဖြာ, အာဝ် ဟူ လုဝ် ဘူင် ဒူပ် ပီ အိုင် နဝ်း ဘြိမ် အေ.
5 ဂေ အီ ဒူပ် နဝ်း ဘြိမ်, ဂေ မိူဝ် နပ် ဒီ ဇေန့်ဇာ မီ လွင် ပီ အိုင် နဝ်း ဘြိမ် တီ. ဂေ အီ ဘူင် ဒူပ် နဝ်း ဖွိုမ် ဇဝ်ဖြာ, ဂေ နပ် ဒီ ဇေန့်ဇာ လွင် ပီ အိုင် နဝ်း ဖွိုမ် ဇဝ်ဖြာ.
6 ဆေ ဒူအီ ဇေန့်ဇာ မီ လွင် ပီ အိုင် နဝ်း ဘြိမ် ဂေ, န့ ဒီ တဲး ဂေ ယမ်. ဆေ ဒူအီ ဇေန့်ဇာ လွင် ပီ အိုင် နဝ်း ဖွိုမ် ဇဝ်ဖြာ, န့ ဒီ တဲး ဂေ ပွိုန် အာဆာက်, ပွိုန် ဘော နဝ်း ဂတ် ဂျီတ်.
7 ဂေ အီ ဇေန့်ဇာ မီ လွင် ပီ အိုင် နဝ်း ဘြိမ် ဂေ, ဂေ ဒီ ဘဲန် ရန်ဆူ ဇဝ်ဖြာ ကူပ် တူ ဆီ ဘူင် ဒူပ် ဂေ ဒါရာ ဇဝ်ဖြာ. ဂေ ပီ ဘော ဝီ ဆီ ဘူင် ဒူပ် မိူဝ်, ဂေ တူ ပွိုန် ဒူပ်.
8 ခုဝ်, ဂေ ဒူအီ အီ တဲး နဝ်း ဘြိမ် တီ အိုပ် ဂေ, ဂေ တူ နပ် ဒီ ဘူင် ပီ အိုင် ဇဝ်ဖြာ.
9 ဆေ နဝ်း ဖွိုမ် ဇဝ်ဖြာ ဟဲ့ ကွယ် ခဲင် နဝ်း ဘေ, ဘေ ဒိူန် တူ မိုဝ်း နဝ်း ဆီ ဘူင် ဒူပ် ပီ အိုင် နဝ်း ဘြိမ် ဘေ. ဘေ ဆီ ဘူင် ဒူပ် မီ ပီ အိုင် နဝ်း ဖွိုမ် ဇဝ်ဖြာ. ဒူအီ ဒွန် အီ အီ တူ မိုဝ်း နဝ်း ဖွိုမ် ဇဝ် ယေဆူ, ဂေ မိူဝ် တူ မုး ဒူအီ ပီ အိုပ် အန်.
10 ဆေ ဇဝ် ယေဆူ ဟဲ့ ဟွတ့် ကွယ် ခဲင် နဝ်း ဘေ, ဒုဝ် ဘြိမ် ဘေ ပီ ဘော ယမ် ကူပ် မှာပ် ပဲ့ ဟဲ့ ဘူင် ဘေ မိူဝ်, နဝ်း ဖွိုမ် ဘေ ယီ တူ ယမ် ဒေါ မှဝ်. ခုဝ်, ဇဝ်ဖြာ ဟဲ့ ဝီ ဒွါ နဝ်း ဆိူဝ် နဝ်း မှာန် ဒီ ဘေ.
11 ဆေ နဝ်း ဖွိုမ် ဇဝ်ဖြာ အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ် တွိုန် ဟဲ့ ကွယ် ခဲင် နဝ်း ဘေ, ဇဝ်ဖြာ အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ် တီ, အန် ဒီ တဲး ဘော ဒုဝ် ဘူင့် ဘေ အီ နပ် ဒီ လိုဝ် တီ ဝီ မိုဝ်း အာဆာက် အိမ် ကူပ် ဟဲ့ ကွယ် နဝ်း ဖွိုမ် ဇဝ်ဖြာ ခဲင် နဝ်း ဘေ.
12 အိုယ် ဘေ ဘီနွင်, အေ အာဝ် ဟူ လုဝ် ဇေန့်ဇာ ပီ အိုင် နဝ်း ဘြိမ် အေ တီ. အေ အာဝ် ဟူ လုဝ် ဘူင် ဒူပ် ပီ အိုင် ဒုဝ် ဘြိမ် တီ.
13 ခုဝ်, ဆေ ဘေ ဘူင် ပီ အိုင် နဝ်း ဘြိမ် ဘေ တီ, ဘေ ဒီ ယမ်. မာလဲ, ဆေ ဘေ ယီ ဘိုင် နဝ်း ဖွိုမ် ဇဝ်ဖြာ, တဲး အန် ဝဲန် အီ တူ မွှိုမ် ဒွန် မျုဝ် ပီ ဘူင် နဝ်း ဘြိမ် ဘေ တီ, ဘေ ဒီ ဝီ ပွိုန် အာဆာက် ကာမာယ်.
14 ဂေ အီ ဟဲ့ ခမ် ဒီ တဲး နဝ်း ဖွိုမ် ဇဝ်ဖြာ ယဲတ့် ဂေ, ဂေ ဟဲ့ ဘဲန် ဂွန် ဇဝ်ဖြာ.
15 ခုဝ်, နဝ်း ဖွိုမ် ဇဝ်ဖြာ အီ ကွယ် ခဲင် နဝ်း ဘေ တူ တဲး ဘေ ဝီ မိုဝ်း နဝ်း ယုဝ်. အန် ဟဲ့ တဲး ဘေ ဘဲန် ဂွန် ဇဝ်ဖြာ, တဲး ဘေ ပွိုန် တဝ်း ဒီ ဇဝ်ဖြာ, “အိုယ် ဂုန့်.”
16 နဝ်း ဖွိုမ် ဇဝ်ဖြာ, ဟဲ့ တဲး နဝ်း ဖွိုမ် အေ နပ်, အေ ဟဲ့ ဘဲန် ဂွန် ဇဝ်ဖြာ.
17 ကူပ် ဟဲ့ ဘဲန် အေ ဂွန် ဇဝ်ဖြာ တီ, အေ မိူဝ် ဒီ ပွိုန် ခါဂုန် ပီ ဒွါ ဇဝ်ဖြာ ဒီ အေ. ဘော ဇဝ် ယေဆူ ဘော အေ ဒီ ပွိုန် ခါဂုန် တီ ဆေ အေ ဟဲ့ ခမ် ဒုက် ပီ ဇဝ် ယေဆူ ဟဲ့ ခမ်. ပန် တီ အေ မိူဝ် ဒီ ပွိုန် အာဖုင် ဒင်ခုဝ် ပီ အန်.
18 အုဝ် ဘော ဇေန့်ဇာ လွင် ဒုက် ပီ ခမ် အေ ဒေါ တီ နီ. အုဝ် ဟဲ့ နပ်, န့ တူ ငှိုယ် ဒီ ကာဒါန် ဒေါ မှဝ် ဒီ အာဖုင် ဒင်ခုဝ် အီ ဒီ လိုဝ်း ဆီချာ နာ အာတ့် ဟာဝ်.
19 ခဲ့ ကွယ် ပီ ဖာန် ဘ့လေး ဇဝ်ဖြာ ဒွန် မျုဝ်, ဂေ နှဝ့် န့ဒဝ့် ကာဆဝ် ဘော ဘ်ု ဒီ ယွတ် ပန် ဒီ ဘျ ဇဝ်ဖြာ ဂွန် အန် ဂေ ဒွန် အီ.
20 ခဲ့ ပီ ဖာန် ဘ့လေး ဇဝ်ဖြာ ဒွန် မျုဝ် တီ, န့ ဒီ ဟြာယ် တူတ့်. မာလဲ, ပဲ့ ဟဲ့ ဖာန် ဘ့လေး ဇဝ်ဖြာ တီ ယီ တူ အိုင် လွင် အန် တီ. န့ မုး ဒါ ကာညာ အီ ဟဲ့ ဖာန် ဘ့လေး ဂေ, အန် ဟဲ့ ဘူင် ပါယ် တီ. အန် ယီ ဝီ တဲး ဂေ မိုဝ်း ပီ နှဝ့် န့ဒဝ့် ပေါ အူ မျုဝ်.
21 ခဲ့ ပီ ဖာန် ဘ့လေး ဇဝ်ဖြာ ဒွန် မျုဝ်, ဂေ ဒီ ဘော နှဝ့် တဲး ဂေ လွတ် လေး ခဲင် ဒုက်, ကွဲ့ တဲး ဂေ ဘဲန် မှာယ် အန် ဇဝ် အီ နပ် ဒီ ဘူင် တဲး န့ လိုဝ် တဲး န့ စှိုမ်. ဂေ နှဝ့် အာခြာဝ် ပန် ဒီ ဝီ ပွိုန် ဂေ ဒီ ကွယ် ဒါခိုယ်, ကွယ် ထင်ဟာင်a ပီ ဂေ အီ မုး ဂွန် ဇဝ်ဖြာ.
22 အေ ဟဲ့ နပ် ခဲ့ ပီ ဖာန် ဘ့လေး ဇဝ်ဖြာ တီ ဒွန် မျုဝ်, ဂေ ဟဲ့ ခမ် ဒုက် တာင် ကာဆဝ် ကော ဇမ် အာတိုဝ် နီ. ဂေ ဘော ငှုန် ပီ အီဘိုန့် ဟဲ့ ဆဝ် ဒီ မိုဝ်း ဂွန်.
23 အာဝ် ဝန် မီ ခဲ့ ပီ ဖာန် ဘ့လေး ဇဝ်ဖြာ တီ. ဘော အေ အီ မုး ဒူအီ ပဲ့ ဟဲ့ ဂေဇူ ဇဝ်ဖြာ ဒီ အာတ့်, အီ ဟဲ့ မိုဝ်း နဝ်း ဖွိုမ် ဇဝ်ဖြာ, ဘော အေ ဟဲ့ ငှုန် ခဲင် နဝ်း အေ ကူပ် ဘ်ု အေ ပန် ဒီ တဲး ဇဝ်ဖြာ အေ ကွယ် ရိုမ် ဒူပ် အန် ပီ ဂွန် အာရာင် အန်, တဲး ဘော ဒုဝ် ဘူင့် အေ လွတ် ယမ်.
24 ကူပ် ပီ နှဝ့် န့ဒဝ့် အေ တီ, ဇဝ်ဖြာ ဟဲ့ ချွတ် အေ. မာလဲ, ဆေ အေ ပွိုန် ယိုဝ် ပီ နှဝ့် န့ဒဝ့် အေ, အာဝ် ဟူ မုး ပီ နှဝ့် န့ဒဝ့်. ခုဝ်, အာဝ် မိုဝ်း အာဆေ အီ ဝီ နှဝ့် န့ဒဝ့် ပဲ့ ဟဲ့ ဟွတ့် ပွိုန် အန်.
25 ဆေ အေ ယီ နှဝ့် န့ဒဝ့် ပီ ညှမ် ယိုဝ် အေ, န့ တဲး နဝ်း အေ ခမ် ဒီ ယိူန် ခမ် ဒီ ဘ်ု လှေန့်.
26 ပါယ် တီ, နဝ်း ဖွိုမ် ဇဝ်ဖြာ မိူဝ် ဒီ စွယ် အေ ကူပ် တူ မိုဝ်း အေ ပ့လူမ် ဂေ ဟဲန့်. ခုဝ်, အေ တူ နပ် ပီ ဒီ လုဝ် ဆာခိုဝ် ဘော ပီ ဒီ လုဝ် မှာန့် အေ ဒီ ဇဝ်ဖြာ. န့ ယီ မုး နဝ်း ဖွိုမ် ဇဝ်ဖြာ, အန် ဒီ စွယ် အေ ဝီ ဆာခိုဝ် ဘော ငှုန် ဒေါ တူ ပွိုန် အေ ကာလာင် လေး ဂြုဝ်း.
27 ဇဝ်ဖြာ အီ နပ် ပီ ပါယ် ခဲင် နဝ်း ခဲင် ဖွိုမ် အေ, အန် နပ် ဘော ပီ ပါယ် နဝ်း ဖွိုမ် ဇဝ်ဖြာ. နဝ်း ဖွိုမ် ဇဝ်ဖြာ တီ, အန် ဟဲ့ ဝီ ဆာခိုဝ် ဒီ ဇဝ်ဖြာ ဒါင် ဂေ အီ ညှိုမ် ဆီချာ ဒွန် အီ. အန် ဘော ဆာခိုဝ် တဲး န့ ဒူပ် ပီ အိုင် ဇဝ်ဖြာ.
28 အေ မိူဝ် ဟဲ့ နပ်, ခဲ့ ပီ ကာဒုး အေ ဒွန် မျုဝ်, ဇဝ်ဖြာ ဒီ ဘူင် တဲး န့ ဘဲန် အာဂျိုဝ် ဒီ ဂေ အီ ရွက့် အန်, အီ မုး ဒူအီ ပဲ့ ဟဲ့ အိုင် အန် ဇဝ် ဒီ ရဝ်း.
29 ဇဝ်ဖြာ ဟဲ့ နပ် ဒီ အာတ့် အာဆေ ဒီ ညှိုမ် ဘိုင် အန်. ခုဝ်, အန် ဘော ခြာမ် ဒီ တဲး ဂေ ဒူအီ တီ ဝီ ဘဲန် ဂွန် အန်, တဲး ဂွန် အန် အီ မုး ဇဝ် ယေဆူ ဝီ ဘဲန် ဂွန် ဂိန့် အီ မိုဝ်း ဝါ ကိူန် ကာဆဝ်.
30 ပါယ် တီ, ဂေ ဒူအီ ပဲ့ ဟဲ့ အိုင် ဇဝ်ဖြာ ဒီ တဲး ဂေ ဘဲန် ဂွန် အန်, အန် မိူဝ် ဟဲ့ ရဝ်း ဂေ. ဂေ ဒူအီ ပီ ရဝ်း ဇဝ်ဖြာ တီ, အန် မိူဝ် တဝ်း, ဂေ မုး ဒူအီ အီ မိုဝ်း နဝ်း ဆိူဝ် နဝ်း မှာန်. ဂေ အီ မိုဝ်း နဝ်း ဆိူဝ် နဝ်း မှာန် တီ, အန် မိူဝ် တဲး ဂေ မိုဝ်း အာဖုင် ဒင်ခုဝ်.
31 ကူပ် ခြာမ် အန် ဇဝ် ဒီ ဘူင် ပါယ် တီ, အေ ဟဲ့ နပ် ဆီချာ, ဆေ ဇဝ်ဖြာ ဟဲ့ ကွယ် ဘ့လာက် အေ, အာဝ် မိုဝ်း အာဆေ အီ ပွိုန် ကာဘး ဒီ အေ.
32 ဇဝ်ဖြာ တူ လှယ် ဂွန် အန် အီ မိုဝ်း ခဲ့ အူ ဝီ တီ. အန် ဟဲ့ ခမ် ဒီ တဲး ဂွန် အန် တီ ယမ် ကာဒါင် မှာပ် အေ ဒူအီ ဒွန် အီ. အန် ဒီ ဘော ဂေဇူ အေ, ဒွါ ဒီ အေ ဘော ဇဝ် ယေဆူ ဘော အာမျုဝ် ဟဝ်, ခဲ့ ပီ လုဝ် အေ ဒွန် မျုဝ်.
33 အာဝ် မိုဝ်း အာဆေ အီ ပွိုန် ဖျာက် ဂေ ဒူအီ ပဲ့ ဟဲ့ ရဝ်း ဇဝ်ဖြာ တီ. ဇဝ်ဖြာ ဒီ ဒွါ နဝ်း ဆိူဝ် နဝ်း မှာန် ဒီ ဂေ.
34 ပါယ် တီ, န့ မိူဝ် တူ မိုဝ်း အာဆေ အီ ပွိုန် ဒမ် မှာပ် ဒီ ဂေ. ဇဝ် ယေဆူ အီ ဟဲ့ ခမ် ဒီ ယမ်, အီ ဟဲ့ ဝီ ယိတ့် ဝီ အိမ်, အန် ဟဲ့ ဝီ ကွယ် ဘ့လာက် အာအး ဇဝ်ဖြာ, ဝီ ဆာခိုဝ် ဒီ ဇဝ်ဖြာ ဒါင် အေ.
35 ခုဝ်, အာဝ် မိုဝ်း မာဆေ အီ ဒီ ပွိုန် ဘူင် တဲး အေ လာယ် ကာဂဝ်း ဒီ ဇဝ် ယေဆူ အီ ဟဲ့ ရွက့် အေ. ဘော မုး အီ ဒုက် အီ ညှာပ် ဒီ နဝ်း, ဘော မုး ဒုက် ပီ ခါနှာပ် အီ ဟဝ် ဒီ အေ ဘော ဒုက် တူ မိုဝ်း ပီ ဒီ ဟူမ် ပီ ဒီ တာ, ဒုက် ဒီ အာဖေ အာရေ ဘော ဒုက် ပီ ဆီ ငဝ်း အီ ဒီ အေ, ဇိုဝ် တီ ဒွန် မျုဝ်, န့ တူ ပွိုန် ဘူင် တဲး အေ လာယ် ကာဂဝ်း ဒီ ဇဝ် ယေဆူ အီ ဟဲ့ ရွက့် အေ ဆေဆေ.
36 ခဲင် ဘပ် ဇဝ်ဖြာ န့ ဟဲ့ ဒဲမ် အုန် လွင် အန် တီ. န့ တဝ်း, “ကူပ် ညှိုမ် ယေ ဒီ မဲ ဇဝ်, န့ ပီ ယေ ဒီ ဘော လုဝ် ယမ် ဒွန် ဆီငဲ. ယေ ဘော ပီ မာဘူ ပီ ဒီ ငဝ်း ယမ် အီ ဟဝ်.”
37 အေ ပီ ဘော ခမ် ဒုက် ဘဲန် မျုဝ် ဘဲန် မျုဝ်, န့ ယီ တူ တဲး အေ လာယ် ကာဂဝ်း ဒီ အန် ဇဝ်. ပီ ခမ် အေ ဇိုဝ် တီ ဒွန် မျုဝ်, န့ ဒီ တဲး အေ အွင် တူတ့် ဒွန် မျုဝ် ကူပ် ဟဲ့ ရွက့် အန် ဇဝ် ဒီ အေ.
38 အုဝ် ဟဲ့ နပ် ဆီချာ, အာဝ် မိုဝ်း ခေါ အူ မျုဝ် အီ ဒီ ပွိုန် ဘူင် တဲး အေ လာယ် ကာဂဝ်း ဒီ ဇဝ် ယေဆူ အီ မုး ဒါ ကာညာ အီ အိုပ် အေ. ဘော မုး လွင် လုဝ် ယမ် ဘော လွင် ဆီ အိမ်, ဘော မုး အာမူ အာမာတ် ဇဝ်ဖြာ, ဘော မုး ကာနမ်, ဘော မုး အာခြာဝ် ဒေါ တီ နီ ဘော အာခြာဝ် အီ ဒီ တး ဝါယ် နီ, ဘော မုး မျုဝ် အီ မိုဝ်း ပွုန် ဘဲန် မျုဝ် ဘဲန် မျုဝ်,
39 ဘော မုး အာမျုဝ် အီ ကွယ် ခဲင် ဂါင်ဟြာဝ် ဘော အီ ကွယ် ခဲင် မိူင် မာရာန, ဘော မုး အာမျုဝ် ပီ ဖာန် ဘ့လေး ဇဝ်ဖြာ, ဇိုဝ် တီ ဒွန် မျုဝ်, န့ တူ ပွိုန် ဘူင် တဲး အေ လာယ် ကာဂဝ်း ဒီ ဇဝ်ဖြာ အီ ဟဲ့ ရွက့် အေ, အီ ဟဲ့ တဲး ဘော ဇဝ် ယေဆူ ရွက့် အေ.

ROM 9
1 ကူပ် ဒူပ် အုဝ် ဇဝ် ယေဆူ, ပီ ကာလာင် အုဝ် ဟဲ့ မှာန် အာခါခ်ု. အုဝ် မိူဝ် တူ ကာလုဝ်. ဘော နဝ်း ဖွိုမ် ဇဝ်ဖြာ ဟဲ့ တဲး အုဝ် ဝီ နပ် လွင် အန် တီ.
2-3 န့ ဟဲ့ ဘဲန် နဝ်း မှဲ ကာဆဝ် ဒီ အုဝ် ဒါင် ဂေ ဒူအီ အီဆာရေလ အီ မုး ဒူအီ အာမျုဝ် အုဝ်. အုဝ် ဘော က့လိုဝ် ဆေဆေ ကူပ် တူ ညှိုမ် ဂေ ဇဝ် ယေဆူ. ခုဝ်, ဆေ န့ ဒီ ဘော ဘဲန် အာဂျိုဝ် ဒီ ဂေ, အုဝ် ဒီ ဘော ခမ် ကာဆမ် ဒိူင် ဒါင် ဂေ ဘီနွင် အုဝ်. အုဝ် ဒီ ဘော ခမ် ဘော ဒီ ကာယဝ်း ဒီ ဇဝ် ယေဆူ.
4 ဂေ ဟဲ့ ဘဲန် ဒူအီ ပီ ရဝ်း ဇဝ်ဖြာ, တဲး ဂေ ပွိုန် ဒီ ဘဲန် ဂွန် ဇဝ်ဖြာ, တဲး ဂေ ပွိုန် ဘော အာဖုင် ဒင်ခုဝ် ဇဝ်ဖြာ. ဇဝ်ဖြာ မိူဝ် ဟဲ့ ကာဆဲန့် ဒီ ဂေ ဘော ဒွါ ဒါရာ အန် ဒီ ဂေ, တဲး ဂေ နပ် ပီ ဒီ ပါယ် ဒီ ကြိုပ် အန် ဇဝ်. အန် ဇဝ် မိူဝ် ဟဲ့ ဒွါ ကာဒိက် ဆတ်ဇာ ဘဲန် မျုဝ် ဘဲန် မျုဝ် ဒီ ဂေ.
5 ဂေ မိူဝ် ဟဲ့ မုး ခြိုဝ် အီ တး ဒီ ဂုန့် ဒင် ဂေ. ဇဝ် ယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ, အန် မိူဝ် ဟဲ့ ဂွိုတ် တး ဘဲန် ဒူအီ ခဲင် ခြိုဝ် ဂေ တီ. ဇဝ်ဖြာ ယီ အိုပ် တူတ့် ဒွန် မျုဝ်. တဲး အေ အိူပ် အန် ဇဝ် ဆေဆေ. ဆာတူ.
6 န့ မုး လွင် တူ ညှိုမ် ဂေ ဒူအီ အီဆာရေလ, အာဝ် မုး ဇဝ်ဖြာ တူ ဘူင် ဒူပ် ကာဒိက် ဆတ်ဇာ အန်. ခုဝ်, အာဝ် မုး ဂေ ဒူအီ အာမျုဝ် အီဆာရေလ ဒွန် အီ ဟဲ့ မုး ဒူအီ အီဆာရေလ အာခါခ်ု.
7 ပါယ် တီ, အာဝ် မုး, ကူပ် မုး ဂေ လှုက်လှာန် ဒါ အာဘြာဟမ်, ဂေ ဒွန် အီ မုး လှုက်လှာန် ဒါ အာဘြာဟမ် အာခါခ်ု. ဇဝ်ဖြာ ဟဲ့ ဒွိုမ် ကာလာင် ဒီ ဒါ အာဘြာဟမ် တဝ်း, “မီ ဂေ လှုက်လှာန် အာဆဲက်, အုဝ် ဒီ တဲး ဂေ ဘဲန် လှုက်လှာန် မဲ.”
8 ဆေ န့ ပါယ် တီ, လှုက်လှာန် ဒါ အာဘြာဟမ် ဂေ တူ မုး ဂွန် ဇဝ်ဖြာ ဒွန် အီ. န့ မိုဝ်း မီ ဂွန် ပီ ဒွါ ဇဝ်ဖြာ ကာဒိက် ဆတ်ဇာ တွိုန်, ဇဝ်ဖြာ မာတ် အန် မုး လှုက်လှာန် ဒါ အာဘြာဟမ် အာခါခ်ု.
9 ဂြုဝ်း ကာဒိက် ဆတ်ဇာ တီ, န့ ဘော ဟဲ့ ဒဲမ် အုန် တဝ်း, “ဆေ ဟီ နုဝ့် အူ ဆီနမ်, အုဝ် ဒီ ဝီ တး ဒူင် ကွယ် မဲ. ဒေါ အန် တီ အီဘိုန့် မဲ အီ စိူဝ် နာင် ဆာရာယ်, အန် ဒီ မိုဝ်း ဂွန် အီမာယ် အူ ဝီ.”
10-11 ဒဲင် တီ, ဘော ဂွန် နာင် ဘဲက် အာ ဝီ တွိုန် မိုဝ်း ဂုန့် အီ စိူဝ် အာဆဲက် အီ မုး ဘော ဂုန့် ဒင် အေ. ပီ ဘော ဟဲ့ ပါယ် တီ မိူဝ်, အန် ဇဝ် ဟဲ့ တဝ်း ဒီ နာင် ဘဲက်, “ဂွန် ဂိန့် ဒီ ဝီ ဘဲန် ဒဲစေန့် ဝီ တျီ့.” အန် ဇဝ် ဟဲ့ ကာလာင် အုန် ပါယ် တီ, ဆိန့် အာတ့် ဂွိုတ် ဂွန် ဂါယ် တီ. ဂွန် ဂါယ် တီ မိူဝ် ညှမ် နပ် ဒီ ဘူင် အီ မွှိုမ် အီ တူ မွှိုမ်.
12 ပဲ့ ဟဲ့ ဘူင် ဇဝ်ဖြာ ဇိုဝ် တီ, န့ တဲး အေ နပ် ဆီချာ, ဇဝ်ဖြာ ရဝ်း ဒူအီ, တဲး န့ ဒူပ် ပီ အိုင် အန်. အန် တူ တဲး န့ ဒူပ် အီ မွှိုမ် တူ မွှိုမ် ပဲ့ ဟဲ့ ဘူင် အေ ဒူအီ.
13 ပါယ် တီ, ခဲင် ဘပ် ဇဝ်ဖြာ န့ ဟဲ့ ဒဲမ် အုန် လွင် ဇဝ်ဖြာ တဝ်း, “အုဝ် ရွက့် အာကူပ်, အုဝ် ဇွင့် အာဆုဝ်.”
14 ဆေ န့ ပါယ် တီ, မာဆေ ပီ ထာင် ဘေ.း ဟဲ့ ပွိုန် တဝ်း, ဇဝ်ဖြာ တူ မိုဝ်း နဝ်း ဆိူဝ် နဝ်း မှာန်.း အာဝ် ပွိုန် တဝ်း ဒေါ မှဝ်.
15 အန် ဇဝ် ဟဲ့ ဒွိုမ် တဝ်း ဒီ အာမုဝ်ဆဲ, “အုဝ် ဒီ ဂေဇူ ဝီ ပီ ဆီ ဂေဇူ အုဝ်. အုဝ် ဒီ ကာဝေ ဝီ ပီ ဆီ ကာဝေ အုဝ်.”
16 ခုဝ် အန် တီ ဇဝ်ဖြာ တူ ဂေဇူ ဒူအီ ဒူပ် ပီ ကာပြာ ပီ ဘူင် ဂေ. န့ ဆိူတ် ဒီ နဝ်း ဇဝ်ဖြာ.
17 ခဲင် ဘပ် ဇဝ်ဖြာ န့ ဘော ဟဲ့ ဒဲမ် အုန် လွင် ပီ ကာလာင် ဇဝ်ဖြာ ဒီ ခုန်ဒီခမ် ဖာရုဝ်. အန် တဝ်း, “အုဝ် ညှမ် တဲး မဲ ယမ်. ခုဝ်, အုဝ် ဒီ ဘျ ပွုန် အုဝ် ဒီ မဲ, တဲး ဂေ ဒူအီ ဘော ကာဒါယ် နပ် ဒီ ကာလာင် လွင် အုဝ်.”
18 ခုဝ်, ဝီ မှဝ် ပီ ဆီ ဂေဇူ ဇဝ်ဖြာ, အန် မိူဝ် ဒီ ဂေဇူ ဝီ တီ. ဝီ မှဝ် ပီ ဆီ တဲး ဇဝ်ဖြာ မိုဝ်း နဝ်း ဒိူဝ်, အန် မိူဝ် ဒီ တဲး ဝီ တီ ဒိူဝ်.
19 ဆေ န့ ပါယ် တီ, ဘေ ပီ ဒီ တဝ်း ဒီ အုဝ်, “မှဝ် န့ ပါယ် ပီ ဒမ် ဇဝ်ဖြာ မှာပ် ဒီ အေ.း အာဝ် မိုဝ်း အာဆေ အီ ပွိုန် ခြဲ ပီ ဆီ ဘူင် ဇဝ်ဖြာ. အန် ဒီ ဘူင် ပီ အိုင် အန် ဆေဆေ.”
20 ဘေ ဂိုက် အုဝ်, အာဝ် ကာအာပ် ဘေ ထဲန့် ဇဝ်ဖြာ. အူဖာမာ အန်, ဆေ န့ မုး ကာလုဝ့် ကာဒါယ်, အန် တူ ပွိုန် ကာလာင် ဒီ ဒါ ကာညာ အန် အီ ဟဲ့ ဘူင် အန် တဝ်း, “မှဝ် န့ ပါယ် ပီ ဘူင် မဲ အာရိုပ် အုဝ် တဲး န့ ပါယ် နီ.း”
21 ဒါ ကာညာ ကာလုဝ့် ဟဲ့ ပွိုန် ဒိုဝ်း ကာဒါယ် ကာပိတ် တီ ဘူင် ဒူပ် ပီ အိုင် အန်. ကာဒါယ် အူ ဒီက့လွုန် တီ, အန် နပ် ဒီ ဘူင် တဲး န့ ဘဲန် ကာလုဝ့် ဘဲန် မျုဝ် ဘဲန် မျုဝ်. မင် မျုဝ် ဒူအီ ဘော စ်ု ဘူင် တဲး န့ မိုဝ်း ဆာရေ. မင် မျုဝ် ဂေ ဘော စ်ု ဘူင် အီ တူ ဘော မိုဝ်း ဆာရေ.
22 ဇဝ်ဖြာ ဟဲ့ ပီ ဒါ ကာညာ ကာလုဝ့် တီ. အန် ပီ ဘော ပွိုန် ဒမ် မှာပ် ဒီ အီ, ပီ ဘော ပွိုန် ဘျ ပွုန် အန် မိူဝ်, အန် ယီ အူတ် နဝ်း, အူတ် ဖွိုမ် အန်, တူ တဲး ဂေ ဒူအီ ပီ ရူ အန် လိုဝ် စှိုမ် အူ ဇေန့်.
23 အန် ဘူင် ပါယ် တီ, တဲး န့ လိုဝ်း ဒီ ဂေ ဒူအီ ပီ ဒီ ဂေဇူ အန် ခဲ့ တာင် ကာဆဝ် အာဖုင် ဒင်ခုဝ် အန်. အန် ဟဲ့ ရဲန် အုန် ဒီ ဘူင် ပါယ် တီ အူ ဆိန့် အာတ့် နီ.
24 ခုဝ်, အီ မုး အေ, အေ ဘော မုး ဒူအီ ပဲ့ ဟဲ့ ရဝ်း အန် ဇဝ်, ဘော မုး ဘော ဒူအီ အာမျုဝ် ယူဒါ ဘော ဒူအီ အာမျုဝ် ဟဝ်.
25 န့ ဟဲ့ ဒူပ် ပီ ဒဲမ် အုန် အာဟုဝ်ဆီယာ လွင် ဇဝ်ဖြာ. အန် တဝ်း, “ဂေ ဒူအီ အီ တူ ဒွိုမ် ဘဲန် ဒူအီ အာမျုဝ် အုဝ်, အုဝ် ဒီ တဲး ဂေ စိူဝ်, ‘ဒူအီ အာမျုဝ် အုဝ်.’ ဒူအီ ပီ တူ ဒွိုမ် ရွက့် အုဝ်, အုဝ် ဒီ တဲး ဂေ စိူဝ်, ‘ဒူအီ ပီ ရွက့် အုဝ်.’”
26 အန် ဘော တဝ်း, “အုဝ် ဒီ တဲး န့ ဘဲန် ပါယ် နီ. ဒူအီ ဒွန် နာ ဒွန် ပ့လုဝ့် အီ ဟဲ့ ဒွိုမ် တဝ်း ဒီ ဂေ, ‘ဘေ တူ မုး ဒူအီ အာမျုဝ် ဇဝ်ဖြာ.’ ဂေ ပီ ဒီ ဝီ တဝ်း အူ ဇေန့်, ‘ဘေ မုး ဂွန် ဇဝ်ဖြာ အီ အိမ် ဆေဆေ.’”
27 ဒဲင် တီ, ဘော အာအီဆာယ ဟဲ့ ဒွိုမ် ကာလာင် လွင် ဂေ ဒူအီ အီဆာရေလ. အန် တဝ်း, “ဂေ ဒူအီ အီဆာရေလ, ဂေ ပီ ဘော ဟဲ့ ကိူန် ကော နှဲန် ကာဟာတ့် အီ ကွယ် ခူပ် အိုမ် နမ်မုက်ဆာရာ မိူဝ်, န့ ဒီ ဂိတ် မီ မင် အီ ပီ ဒီ ချွတ် အန် ဇဝ်.
28 ခုဝ်, ဇဝ်ဖြာ ဒီ ဘော ဆုင်ဖျာတ် အာမူ ဒူအီ ဒဲင် ကာဒါယ်, တဲး န့ ဒူပ် နာ မုး နာ မှာန်, တဲး န့ ဘော စေဝ် ဟွတ့်.”
29 အာအီဆာယ ဘော ဒဲမ် ပေါ အူ ပ့လုဝ့် တဝ်း, “ဇဝ်ဖြာ အီ မိုဝ်း ပွုန် တာင် လွှိုမ် တူတ့်, ဆေ အန် တူ တဲး န့ ဂိတ် ဂေ မင် အီ, အေ ဒီ ပီ မိူင် ဆုဝ်ဒူမ် ဂါယ် မိူင် ဂုဝ်မုဝ်ရာ.”
30 ဆေ န့ ပါယ် တီ, အေ ဘော နပ် ဒီ တဝ်း, ဂေ ဒူအီ အာမျုဝ် ဟဝ်, ဂေ တူ ဂျုဝ်ဂျာ ဒီ ဘူင် တဲး ဂေ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန်. ဂေ ယီ ဟဲ့ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန် ကူပ် ညှိုမ် ဂေ ဇဝ် ယေဆူ.
31 ဂေ ဒူအီ အီဆာရေလ, ဂေ ယီ ဂျုဝ်ဂျာ ဒီ ဘူင် ဒူပ် ဒါရာ တဲး ဂေ ပွိုန် နဝ်း ဆိူဝ် နဝ်း မှာန်, ဂေ ယီ တူ ပွိုန်.
32 မှဝ် န့ ပါယ် ပီ တူ ပွိုန် ဂေ နဝ်း ဆိူဝ် နဝ်း မှာန် တီ.း ဂေ ဘိုင် ပီ ဘူင် ဂေ, ယီ တူ ညှိုမ် ဘိုင် ဇဝ် ယေဆူ. ခုဝ်, န့ ပီ ဂေ ဟဲ့ တာ ဒုး ပ့လဝ် ဂေ ဒီ မာဝ် အီ တဲး ဂေ ကာဝှး ကေး.
33 ခဲင် ဘပ် ဇဝ်ဖြာ ဟဲ့ ဒဲမ် အုန် လွင် မာဝ် တီ. ဇဝ်ဖြာ ဟဲ့ တဝ်း, “ခဲင် မိူင် ဇီအူန် အုဝ် ဟဲ့ ဘ့လေး အုန် မာဝ် အူ ဘူင့် အီ တဲး ဒူအီ ကာဝှး ကေး. မာလဲ, ဂေ အီ ဘိုင် အန် ဇဝ် အီ ပီ မာဝ် တီ, ဂေ တူ လုဝ် ဆာယ် အီ ဒေါ မှဝ်.”

ROM 10
1 အိုယ် ဘေ ဘီနွင် အုဝ်, အုဝ် ဟဲ့ ဆီ တဲး ကာဆဝ် ဇဝ်ဖြာ ချွတ် ဂေ ဒူအီ အီဆာရေလ. အုဝ် ဘော ဆာခိုဝ် မှာန့် တဲး ဇဝ်ဖြာ ဘူင် ပါယ် တီ.
2 အုဝ် ဒီ ဘဲန် ဆက်ဆေ ဂေ, ကာလာင် လွင် ဂျုဝ်ဂျာ ကာဆဝ် ဂေ ဒီ ဒူပ် ဇဝ်ဖြာ. မာလဲ, န့ ယီ တူ ကာလှုး ဆီချာ ဒီ နဝ်း ဂေ လွင် ဇဝ်ဖြာ.
3 ဂေ တူ နပ် လွင် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ. ခုဝ်, ဂေ ဝီ ဂျုဝ်ဂျာ ဒီ မိုဝ်း နဝ်း ဆိူဝ် နဝ်း မှာန် ရာင် ဂေ. ဂေ တူ ဘိုင် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ.
4 န့ ယီ ဟဲ့ မုး ဇဝ် ယေဆူ, အန် ဟဲ့ ဟွတ့် ဘူင် တူတ့် ဒွန် မျုဝ် ပီ ဒမ် ဒါရာ အေ ဘူင်. ခုဝ် အန် တီ ဒွန် အီ အီ ညှိုမ် ဇဝ် ယေဆူ ပွိုန် ဒီ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန်.
5 အာမုဝ်ဆဲ ဟဲ့ ဒွိုမ် ဒဲမ် အုန် လွင် ဂေ ဒူအီ အီ ဒီ ပွိုန် နဝ်း ဆိူဝ် နဝ်း မှာန် ကူပ် ဘူင် ဒူပ် ဂေ ဒါရာ. အန် ဟဲ့ တဝ်း, “အာဆေ ဘူင် ဒူပ် ဆီချာ ဒါရာ, အန် ဒီ ပွိုန် အာဆာက် ကူပ် ဒူပ် အန် ဒါရာ.”
6 ဂေ ဒူအီ အီ ဟဲ့ ပွိုန် နဝ်း ဆိူဝ် နဝ်း မှာန် ကူပ် ညှိုမ် ဂေ ဇဝ် ယေဆူ, ဂေ ပွိုန် တဝ်း ဒူပ် ပဲ့ ဟဲ့ ဒဲမ် အုန် အာမုဝ်ဆဲ အီ ဟဲ့ တဝ်း, “အာဝ် လုဝ် ဇေန့်ဇာ ခဲင် နဝ်း တဝ်း, အာဆေ ဒီ ဘော ပွိုန် ဒီ ဟုဝ့် ခဲင် ဂါင်ဟြာဝ်.း” အာဆေ တဝ်း ပါယ် တီ, န့ ပီ, အန် တဲး ဇဝ် ယေဆူ တး လူင်. အန် ယီ ဟဲ့ ဟွတ့် လူင်.
7 ဂေ မိူဝ် တူ လုဝ် တဝ်း, “အာဆေ ဒီ ဘော ပွိုန် ဒီ လူင် မိူင် ခြိုမ်.း” အာဆေ တဝ်း ပါယ် တီ, န့ ပီ, အန် ဘာင် ဇဝ် ယေဆူ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. အန် ဇဝ် ယီ ဟဲ့ ဟွတ့် ဝီ ယိတ့် ဝီ အိမ်.
8 ဂေ ယီ ဟဲ့ နပ်, ခဲင် ဘပ် ဇဝ်ဖြာ န့ မိူဝ် ဟဲ့ ဒဲမ် တဝ်း, “ဂြုဝ်း အန် ဇဝ် ဟဲ့ ကွယ် ချြီ့ မဲ, ဟဲ့ ကွယ် ခဲင် မူတ့် မဲ, ဘော ခဲင် နဝ်း မဲ.” ဂြုဝ်း တီ, န့ ဘော မုး ဂြုဝ်း အီ တဲး အီ ညှိုမ်. ဂြုဝ်း တီ, ယေ ဘော ကာလာင် ဒီ အီ ဟဝ်.
9 ခုဝ်, ဆေ မဲ ဖြူမ် ဒီ ကာလာင် တဝ်း, “ဇဝ် ယေဆူ မုး ဇဝ်ဖြာ,” မဲ ဘော လုဝ် ညှိုမ် ခဲင် နဝ်း မဲ လွင် ဇဝ်ဖြာ ဟဲ့ တဲး ဇဝ် ယေဆူ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. ဆေ မဲ ကာလာင် ဘော ညှိုမ် ပါယ် တီ, ဇဝ်ဖြာ ဒီ ချွတ် မဲ.
10 ခုဝ်, န့ ဘော မုး ဒူအီ အီ ညှိုမ် ခဲင် နဝ်း, အန် ဒီ ပွိုန် နဝ်း ဆိူဝ် နဝ်း မှာန်. ဆေ ဂြုဝ်း အီ လေး ခဲင် မူတ့် အန် မိူဝ် ကာလာင် လွင် အန် တီ, ဇဝ်ဖြာ ဒီ ဘော ချွတ် အန်.
11 ပါယ် တီ, ခဲင် ဘပ် ဇဝ်ဖြာ န့ ဘော ဟဲ့ ဒဲမ် အုန် တဝ်း, “ဒူအီ အီ ညှိုမ် အန် ဇဝ် ဒွန် အီ, ဂေ တူ လုဝ် ဆာယ် အီ ဒေါ မှဝ်.”
12 ဇဝ်ဖြာ မိုဝ်း မီ အူ ကာဒင်. အန် ဘော မုး ဇဝ်ဖြာ ပီ ကြိုပ် ဒူအီ ဘောကာဂ့လျီတ်. အန် ဇဝ် တူ ကာယဝ်း ဒူအီ ယူဒါ ဂေ ဒူအီ အာမျုဝ် ဟဝ်. အန် ဘော မွင့်ကာရာ ဒွါ နာ မွှိုမ် ဒီ ဂေ ဒွန် အီ အီ ဆာခိုဝ် အီ မှာန့် ဒီ အန်.
13 ခဲင် ဘပ် ဇဝ်ဖြာ မိူဝ် ဟဲ့ ဒဲမ် တဝ်း, “ဂေ ဒူအီ ဒွန် အီ အီ ဆာခိုဝ် အီ ဂါဝ် ပွုန် ဇဝ်ဖြာ, ဇဝ်ဖြာ ဒီ ချွတ် ဂေ.”
14 မာလဲ, ဆေ ဂေ တူ ညှိုမ်, မှဝ် ဂေ ဒီ ပါယ် ဒီ ဆာခိုဝ် မှာန့် ဒီ ဇဝ်ဖြာ.း ဆေ ဂေ တူ ဒွိုမ် ယိုဝ် အီ ကာလာင် လွင် ဇဝ်ဖြာ, မှဝ် ဂေ ဒီ ပါယ် ဒီ ညှိုမ်.း ဆေ အာဝ် မိုဝ်း အီ ခဲ အီ ကာလာင်, မှဝ် ဂေ ဒီ ပါယ် ဒီ ယိုဝ် လွင် အန် တီ.း
15 ဆေ အာဝ် မိုဝ်း အီ စ်ု ဂေ ကာလာင်, န့ မိူဝ် တူ မိုဝ်း အီ ဒီ ဟာဝ် ကာလာင်. ပါယ် တီ, န့ ဟဲ့ ဒူပ် ပီ ဒဲမ် အုန် ခဲင် ဘပ် ဇဝ်ဖြာ တဝ်း, “ဆေ ဒူအီ တး ကာလာင် ဂြုဝ်း ဇဝ်ဖြာ လွင် အီ တဲး နဝ်း ဒူအီ ဒါခိုယ်, န့ ဟဲ့ ဘဲန် နာ မွှိုမ် နာ ဒါခိုယ် ကာဆဝ်.”
16 မာလဲ, အာဝ် မုး, ဒူအီ အီဆာရေလ ဒွန် အီ ဟဲ့ ညှိုမ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ. ခုဝ်, အာအီဆာယ ဟဲ့ ဝီ တဝ်း, “အိုယ် မဲ ဇဝ်, အာဝ် ဘော ကူပ် မိုဝ်း အီ ဒီ ညှိုမ် ဂြုဝ်း မဲ ဇဝ် ပဲ့ ဟဲ့ ကာလာင် ယေ.”
17 ပါယ် တီ, ဒူအီ ပွိုန် ဒီ ညှိုမ် ကူပ် ဟဲ့ ပွိုန် ဂေ ဒီ ထူမ် ဂြုဝ်း ဇဝ်ဖြာ. အီ ပွိုန် ဒီ ထူမ် ဂြုဝ်း ဇဝ်ဖြာ ကူပ် ဟဲ့ မိုဝ်း ဒူအီ အီ ကာလာင် လွင် ဇဝ် ယေဆူ.
18 မာလဲ, အုဝ် ဆီ ဒီမွှတ်, န့ ဟဲ့ မှာန်, ဂေ ဒူအီ အီဆာရေလ ညှမ် ဒွိုမ် ထူမ် ဂြုဝ်း ဇဝ်ဖြာ တီ.း အာဝ် မှာန်. ဂေ ဟဲ့ ဟွတ့် ထူမ်, ဟဲ့ ဟွတ့် ယိုဝ်. ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် တဝ်း, “ဂြုဝ်း ဇဝ်ဖြာ တီ ဟဲ့ ကာလတ့် ဒဲင် ကာဒါယ် နီ. န့ ဟဲ့ ဇမ် ဒူင် ဆိူတ် ကာဒါယ်.”
19 ဆေ န့ ပါယ် တီ, အုဝ် ဆီ နပ်, ယုဝ် ဂြုဝ်း တီ န့ ကာလှုး ဒီ နဝ်း ဂေ ဒူအီ အီဆာရေလ ဒီ အာတ့် အီ ဟဝ်. ဟဲ့ မုး အာမုဝ်ဆဲ အီ ဟဲ့ ဝျီ့ ဂြုဝ်း တီ. အန် ဟဲ့ ဒဲမ် အုန် ဂြုဝ်း ဇဝ်ဖြာ အီ တဝ်း, “အုဝ် ဒီ တဲး ဘေ လှယ် ဂေ ဒူအီ အာမျုဝ် ဟဝ် အီ တူ မိုဝ်း မိူင်. အုဝ် ဒီ တဲး ဘေ ပီရူ ပီစာဝ် ဘေ ဒီ ဂေ ဒူအီ အာမျုဝ် ဟဝ် အီ ရိုဝ် ကာဆဝ်.”
20 အာအီဆာယ ဟဲ့ ဝဲ ယ ကာလာင် ဆိူဝ်. အန် ဟဲ့ ဒဲမ် အုန် ဂြုဝ်း ဇဝ်ဖြာ အီ ဟဲ့ တဝ်း, “ဂေ အီ တူ ဟြေတ့် အုဝ်, ဂေ ဟဲ့ ကာတုန့် အုဝ်. အုဝ် ဟဲ့ ဘျ လွင် အုဝ် ဒီ ဂေ ဒူအီ အီ တူ ဒီမွှတ် အုဝ်.”
21 မာလဲ, အန် ပီ ဝီ ကာလာင် ဂြုဝ်း ဇဝ်ဖြာ လွင် ဂေ ဒူအီ အီဆာရေလ. အန် တဝ်း, “အုဝ် ဟဲ့ ဆူင့် ဒဲ အုဝ် ဒွင် ဝန်, ဘ်ု ဒီ ရွုး ဂေ ဒူအီ အီ တူ ထူမ် ဂြုဝ်း အုဝ်, ဘော ဂေ ဒူအီ အီ ဟဲ့ ကာဘး ဒီ အုဝ်.”

ROM 11
1 ဆေ န့ ပါယ် တီ, မင် အီ ဘော နပ် ဒီ တဝ်း, ဇဝ်ဖြာ ဟဲ့ ဝဲန် ဂေ ဒူအီ အီဆာရေလ. အာဝ် မုး ပါယ် တီ. ခုဝ်, ဘော အုဝ် ဟဲ့ မုး ဒူအီ အီဆာရေလ, ဟဲ့ မုး အာမျုဝ် အာဘြာဟမ် ဘော ခြိုဝ် အာဘေန်ယာမ်.
2 ဇဝ်ဖြာ တူ ဝဲန် ဒူအီ ပဲ့ ဟဲ့ ရဝ်း အုန် အန် အူ ဆိန့် အာတ့် နီ. တဲး ဘေ လှုဝ်း ပီ ဒဲမ် အုန် ခဲင် ဘပ် ဇဝ်ဖြာ လွင် အာအေလီယ တွိုန်. အန် ဟဲ့ ကာလာင် ဒီ ဇဝ်ဖြာ မှာပ် ပီ ဘူင် ဂေ ဒူအီ အီဆာရေလ.
3 အန် ဟဲ့ တဝ်း, “အိုယ် မဲ ဇဝ်ဖြာ, ဂေ ဟဲ့ ငဝ်း ဝဲန် တူတ့် ဒူအီ အီ ဘျာန် ဂြုဝ်း မဲ ဇဝ်. ဘော ကာစှူင့် လှူ အီ ဒီ မဲ ဇဝ်, ဂေ ဟဲ့ ပျာတ့် ဝဲန်. ဟဲ့ ဂိတ် မီ အုဝ် အူ ဝီ. ဂေ ဟဲ့ ဟြေတ့် ဘော အုဝ်, တဲး ဂေ ပွိုန် ဒီ ငဝ်း ဝဲန်.”
4 ဇဝ်ဖြာ ဝီ ဝျီ့ ဂြုဝ်း အန် တီ တဝ်း, “အုဝ် ဟဲ့ ဟွတ့် အုန် ဒူအီ ဘူ ဟြဲန့် ဝီ. ဂေ တူ ဒွိုမ် ခြိုပ်ခြဝ် ကြိုပ် ဇဝ် ဘာလ. ဂေ ဟဲ့ ကြိုပ် မီ အုဝ်.”
5 ဘော ဒေါ တီ နီ, န့ ဘော ပါယ် တီ, န့ ဆီ မိုဝ်း ဒူအီ ပီ ရဝ်း ဇဝ်ဖြာ ကူပ် ဟဲ့ ဂေဇူ အန် ဒီ ဂေ.
6 ဆေ န့ ယီ မုး ပီ ဂေဇူ ဇဝ်ဖြာ အီ တဲး ဂေ ကွယ်, န့ တူ မုး ကူပ် အာဂျိုဝ် ပီ ဘူင် ဂေ. ဆေ ဇဝ်ဖြာ ရဝ်း ဂေ ကူပ် အာဂျိုဝ် ပီ ဘူင် ဂေ, အာဝ် ဟူ မုး ပီ ဂေဇူ ဇဝ်ဖြာ.
7 ဆေ န့ ပါယ် တီ, ဂေ ဒူအီ အီဆာရေလ, ဂေ ဘောကာဂ့လျီတ် တူ ပွိုန် ပီ ဆီ ပွိုန် ဂေ. မီ ဂေ ဒူအီ ပီ ရဝ်း ဇဝ်ဖြာ အီ ပွိုန်. ဂေ အီ ဟဝ် မိူဝ်, ဂေ ဘော မိုဝ်း နဝ်း ဒိူဝ်, တူ ထူမ် ဂြုဝ်း ဇဝ်ဖြာ.
8 န့ ဟဲ့ ပီ ပီ ဒဲမ် အုန် ခဲင် ဘပ် ဇဝ်ဖြာ. န့ တဝ်း, “ဇဝ်ဖြာ ဟဲ့ ဘူင် တဲး န့ ဘဲန် မာမိုက် မာမွယ် ဒီ ဂေ, တူ တဲး မာဆေ လိုပ် ခဲင် နဝ်း ဂေ. အန် ဇဝ် ဟဲ့ တဲး ဂေ မိုဝ်း ငါယ်, ဂေ ယီ တူ ပွိုန် ယိုဝ်. အန် ဇဝ် ဟဲ့ တဲး ဂေ မိုဝ်း ဟျုဝ့်, ဂေ ယီ တူ ပွိုန် ထူမ်, ဂေ ဘော ကွယ် ပါယ် တီ ကော ဇမ် ဒေါ တီ နီ.”
9 ခုန်ဒီခမ် အာဒါဝိတ် မိူဝ် ဟဲ့ ဒွိုမ် တဝ်း, “ဆေ ဂေ ဟူမ် ပီ လှူ ဂေ, တဲး န့ ဘဲန် ကာပူ ဒီ ဂေ, တဲး န့ ပီ မာဆိမ် အီ ဟဲ့ ခြေ ယွတ့်. တဲး ဂေ စှိုမ် ဘော ဝီ ခမ် မှာပ် ပီ ဘူင် ဂေ.
10 တဲး ငါယ် ဂေ အပ်, ကွဲ့ တဲး ဂေ ယိုဝ် မာဆေ. တဲး ဂေ ဘော ကာဒုး ဒီ ဟာဝ် ကာဂုဝ့် ဆေဆေ.”
11 ဆေ န့ ပါယ် တီ, မင် အီ ထာင်, ဆေ ဂေ ဒူအီ အီဆာရေလ ဟဲ့ ကာလိုပ် ဟဲ့ ဒီပ့လာတ် ပါယ် တီ, ဂေ ဒီ ဘော လိုဝ် စှိုမ် တူတ့်. အာဝ် မုး ပါယ် တီ. ကူပ် ဘူင် ဂေ ပါယ် တီ, န့ ဝီ တဲး ဒူအီ အာမျုဝ် ဟဝ် ဝီ ပွိုန် ဒီ နပ် လွင် ဇဝ်ဖြာ ချွတ် အီ. ဇဝ်ဖြာ ဟဲ့ ဘူင် ပါယ် တီ, တဲး ဂေ ဒူအီ အီဆာရေလ ဝီ လှယ် ဂေ ဒူအီ အာမျုဝ် ဟဝ်.
12 န့ ပါယ် နီ. ပဲ့ ဟဲ့ ကာလိုပ် ဂေ ဒူအီ အီဆာရေလ ဟဲ့ ဝီ ဘဲန် အာဂျိုဝ် ကိူန် ဒီ ဒူအီ ဒဲင် ကာဒါယ် နီ. ဘော ပဲ့ ဟဲ့ စှိုမ် ဂေ, ဟဲ့ ဝီ ဘဲန် နာ ဘွတ် နာ မွှိုမ် ကိူန် ဒီ ဒူအီ အာမျုဝ် ဟဝ်. ခုဝ်, ဆေ ဂေ ဘောကာဂ့လျီတ် ယီ ညှိုမ် ဆီချာ ဇဝ်ဖြာ, န့ ဒီ ဝဲ ဘဲန် အာဂျိုဝ် လွှိုမ် တီ.
13 ခါ နီ, အုဝ် ဝီ ကာလာင် ဒီ ဘေ ဒူအီ အာမျုဝ် ဟဝ်. အုဝ် မုး ဒူအီ ပီ ရဝ်း ပီ တိုယ် ဇဝ် ယေဆူ, တဲး အုဝ် ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် ဒီ ဘေ ဒူအီ အာမျုဝ် ဟဝ်. ဂါန် တီ တဲး အုဝ် မိုဝ်း နဝ်း ဒါခိုယ်.
14 ခုဝ်, အုဝ် ဆီ တဲး ဂေ ဒူအီ အာမျုဝ် အုဝ် ဝီ မိုဝ်း နဝ်း လှယ် ဘေ, တဲး ဇဝ်ဖြာ ပွိုန် ဒီ ချွတ် ဂေ မင် အီ.
15 ဒေါ ဝဲန် ဇဝ်ဖြာ ဂေ ဒူအီ အီဆာရေလ, န့ ဘော ဝီ တဲး ဒူအီ ဘော ကာဒါယ် ဝီ ပွိုန် ဒီ လာယ် ကာလဝ့် ဒီ ဇဝ်ဖြာ. ဆေ ဇဝ်ဖြာ ယီ ဝီ ဒိုဝ်း ဝိဝ် ဂေ ဒူအီ အီဆာရေလ, န့ ဒီ ပီ ဒူအီ အီ ယမ် ဝီ ယိတ့် ဝီ အိမ်.
16 အူဖာမာ အန်, အာတ့် ဘူင် ဒူအီ ခါမုန်, ဆေ ဂေ ဒိုဝ်း ကာပဲ့ အီ စဲက် လှူ ဒီ ဇဝ်ဖြာ, န့ တဲး ဘော ဒီက့လွုန် ဘဲန် ကြုဝ် ဇဝ်ဖြာ. ဆေ ဒူအီ ဟဲ့ လှူ ရျီး ဟေ ဒီ ဇဝ်ဖြာ မိူဝ်, ရာ အန် ဘောကာဂ့လျီတ် ဟဲ့ ဘဲန် ကြုဝ် ဇဝ်ဖြာ.
17 ဂေ ဒူအီ အီဆာရေလ ယီ ပီ ဟေ နာမန် ပဲ့ ဟဲ့ လိုမ်လာ ဆီချာ ဒါ ကာညာ အန်. ဘေ ဒူအီ အာမျုဝ် ဟဝ် ယီ ပီ ဟေ နာမန် ပြဲ. ဆေ ဒါ ကာညာ တွိုန် ယီ ဟဲ့ ဒဲပ် လေး မင် ရာ ဒီ ဟေ အန်, ဝီ ဒိုဝ်း ရာ ဟေ ပြဲ, ဝီ ကူပ် ဒိုက် ဒီ ဒင် ဟေ ဘြိမ်, တဲး အိုမ် ခဲင် ဒင် ဘြိမ် တီ ဟျီင် ဘော ရာ တီ, တဲး န့ အိမ်,
18 ဘေ ကွဲ့ ထာင်, ရာ တီ ဟဲ့ မွှိုမ် လွှိုမ် ဒင် ဟေ ဘြိမ်. ဆေ ဘေ ယီ ထာင်, ဘေ ဟဲ့ မွှိုမ် လွှိုမ် ဒူအီ အီဆာရေလ, တဲး ဘေ လှုဝ်း လွင် ဟေ နာမန် တီ. ဘေ ပီ ခဲ့ ရာ တး ကူပ် ပါယ် တီ. ဘေ တူ ဟျီင် ရျီး. ရျီး အီ ဟျီင် ရာ.
19 ဘေ ဘော နပ် ဒီ တဝ်း, “ရာ တီ, ဒါ ကာညာ အန် ဟဲ့ ဒဲပ် လေး, တဲး ယေ ပွိုန် ဒီ တး ဒိုက်.”
20 ဟဲ့ မှာန်. ဂေ ကာဒုး ဒီ ဒဲပ် ဝဲန် ကူပ် တူ ညှိုမ် ဂေ. အီ မုး ဘေ, ကူပ် ညှိုမ် ဘေ, ဘေ ဝီ ပွိုန် ဒီ တး ကူပ် ဒိုက်. ခုဝ်, ကွဲ့ ပီစာ နဝ်း ဘေ. တဲး ဘေ ယီ ရုဝ်ဆေ ဇဝ်ဖြာ.
21 ဆေ ဇဝ်ဖြာ ယီ တူ လှယ် ဂေ ဒူအီ အီဆာရေလ အီ ဟဲ့ ပီ ရာ ပီ ဒဲပ် အန် တီ, ဘေ ထာင် ဇဝ်ဖြာ ဒီ ဘော လှယ် ဘေ.း
22 တဲး ဘေ နုဝ် ဆီချာ, ဇဝ်ဖြာ မိုဝ်း နဝ်း မွှိုမ်. အန် ယီ ဝီ နပ် ဒီ ဒမ် ကာဆဝ် မှာပ် ဒီ အီ. အန် ဇဝ် ဟဲ့ ဟွတ့် ဒမ် ကာဆဝ် မှာပ် ဒီ ဂေ ဒူအီ အီ ဟဲ့ လုတ့်. အန် ယီ ဝီ ဘူင် နာ မွှိုမ် ဒီ ဘေ, ဆေ ဘေ ကော ဘိုင် ပီ ဂေဇူ အန် ဇဝ် တီ. မာလဲ, ဆေ ဘေ တူ ဘိုင် ပီ ဂေဇူ အန် ဇဝ်, အန် ဒီ ဘော ဝဲန် ဘော ဘေ.
23 ဂေ ဒူအီ အီဆာရေလ, ဆေ ဂေ ယီ ဘျွင် နဝ်း, ဝီ ညှိုမ်, န့ ပီ ဇဝ်ဖြာ ဒီ ဝီ တး ကူပ် ဒိုက် ဂေ ဒီ ဒင် ဘြိမ် တီ. အန် ဟဲ့ မိုဝ်း ပွုန် ဒီ ဘူင် ပါယ် တီ.
24 ဇဝ်ဖြာ ဟဲ့ ပွိုန် ဒိုဝ်း ရာ ဟေ နာမန် ပြဲ ဝီ တး ကူပ် ဒိုက် ဒီ ဟေ နာမန် အီ မွှိုမ်. ဟေ ဂါယ် တီ, ပီ ဆ မုး အူ မျုဝ် မိူဝ်, ဇဝ်ဖြာ ယီ ဟဲ့ နပ် ဒီ တး ကူပ် တဲး န့ ဒိုက်. ခုဝ်, ဆေ အန် ဝီ ဒိုဝ်း ရာ ပဲ့ ဟဲ့ ဟွတ့် ဒဲပ် ဝဲန် အန်, ဝီ ကူပ် ဒိုက် ဒီ ဒင် ဘြိမ် တွိုန်, န့ ဟဲ့ ဝဲ ငှိုယ် ဒီ အန်.
25 အိုယ် ဘေ ဘီနွင်, အုဝ် ဆီ တဲး ဘေ နပ် အူ မျုဝ် ပီ တူ ဒွိုမ် နပ် အီ. ကွဲ့ တဲး ဘေ ပီဖုင် ဘေ. ဂေ ဒူအီ အီဆာရေလ, အာဝ် မုး ဂေ ဒီ ဘော ဒိူဝ် ဘော နှူက် ဆေဆေ. ဆေ ဒူအီ အာမျုဝ် ဟဝ် အီ ဒီ ညှိုမ် ဟဲ့ ဟွတ့် ညှိုမ် လိုပ် တူတ့် ဇဝ် ယေဆူ,
26 ဘော ဂေ ဒူအီ အီဆာရေလ ဒွန် အီ ဒီ ဝီ တး ညှိုမ် လိုပ် ဇဝ် ယေဆူ, တဲး န့ ဘော ဒူပ် ပီ ဒဲမ် အုန် ခဲင် ဘပ် ဇဝ်ဖြာ. န့ တဝ်း, “အန် ဇဝ် အီ ချွတ် အီ, အန် ဒီ ဘော တး ဒီ နွန် ဇီအူန်. အန် ဒီ ဘော ဒိုဝ်း ဝဲန် နဝ်း အီ တူ ညှိုမ် ဇဝ်ဖြာ ဒီ ဒူအီ ခဲင် ခြိုဝ် အာကူပ်.
27 ဒေါ ဒိုဝ်း ဝဲန် အုဝ် မှာပ် ဂေ တီ, အုဝ် ဒီ ဒွါ ကာဒိက် ဆတ်ဇာ တီ ဒီ ဂေ.”
28 ဂေ ဒူအီ အီဆာရေလ, ကူပ် တူ ညှိုမ် ဂေ ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, ဂေ ဝီ ဘဲန် ရန်ဆူ ဇဝ်ဖြာ. ခုဝ် အန် တီ န့ ဝီ ဘဲန် အာဂျိုဝ် ဒီ ဘေ ဒူအီ အာမျုဝ် ဟဝ်. ဇဝ်ဖြာ ယီ ရဝ်း ဂေ, တဲး ဂေ ဘဲန် ဂွန် ပီ ရွက့် ဇဝ်ဖြာ ကူပ် ကာဒိက် ဆတ်ဇာ ပဲ့ ဟဲ့ ဒွါ ဇဝ်ဖြာ ဒီ ဂုန့် ဒင် ဂေ.
29 ခုဝ်, ဇဝ်ဖြာ တူ ဘျွင် ပီ ဂေဇူ အန်. ဘော ပီ ရဝ်း အုန် အန်, အန် တူ ဘျွင် ဒေါ မှဝ်.
30 ဘေ ဒူအီ အာမျုဝ် ဟဝ်, အာတ့် နီ ဘေ ပီ ဆ ဆီ ထူမ် ဂြုဝ်း ဇဝ်ဖြာ မိူဝ်, ဘေ ယီ ဟဲ့ ဝီ ပွိုန် ပီ ဂေဇူ ဇဝ်ဖြာ ကူပ် တူ ထူမ် ဂေ ဒူအီ အီဆာရေလ ဂြုဝ်း ဇဝ်ဖြာ.
31 န့ ဘော ပါယ် တီ, ဂေ ဒူအီ အီဆာရေလ မိူဝ်, ဂေ တူ ဆီ ထူမ် ဂြုဝ်း ဇဝ်ဖြာ ဒေါ တီ နီ, ဂေ ယီ ဒီ ဝီ ပွိုန် ပီ ဂေဇူ ဇဝ်ဖြာ အီ ပီ ပဲ့ ဟဲ့ ပွိုန် ဘေ တီ.
32 ဇဝ်ဖြာ ဟဲ့ တဲး ဒူအီ ဘောကာဂ့လျီတ် တူ ထူမ် ဂြုဝ်း အန်, တဲး အန် ဝီ ပွိုန် ဒီ ဂေဇူ ဂေ ဘောကာဂ့လျီတ်.
33 အာငျာန် ဇဝ်ဖြာ ဟဲ့ လိုက် ကာဆဝ်. ဘော ပီ နပ် အန် ဟဲ့ ကိူန် ကာဆဝ်. ပီ ဒီ ဆုင်ဖျာတ် အန် ဇဝ် မိူဝ်, အာဝ် မိုဝ်း အာဆေ အီ နပ်. ဘော န့တေန့် ဒူင် ဒီ ဝဝ့်, ဒူင် ဒီ ဟာဝ် အန် ဇဝ်, အာဝ် မိုဝ်း အာဆေ အီ နပ် ဒီ ဟြေတ့်, နပ် ဒီ ဒူပ်.
34 အာဝ် မိုဝ်း အာဆေ အီ နပ် နဝ်း ဇဝ်ဖြာ. အာဝ် မိုဝ်း အာဆေ အီ ပွိုန် ဆင်ချာင် ဒွါ အာကျာမ် အာငျာန် ဒီ ဇဝ်ဖြာ.
35 အာဝ် မိုဝ်း အီ ဒွိုမ် ဒွါ မျုဝ် မှဝ် ဒီ ဇဝ်ဖြာ, တဲး အန် ဇဝ် လုဝ် ဝီ ဝျီ့.
36 ခုဝ်, ခဲ့ ဘော မိုဝ်း ဒွန် မျုဝ်, န့ ဘော တး တူတ့် ဒီ အန် ဇဝ်, န့ ဘော မိုဝ်း ကူပ် ယွတ် မဲန် အန် ဇဝ် တူတ့် ဒွန် မျုဝ်, တဲး န့ လိုဝ်း ခဲ့ တာင် အာဖုင် ဒင်ခုဝ် အန်. ခုဝ်, တဲး အေ အိူပ် မျုက် အာဖုင် ဒင်ခုဝ် အန် ဇဝ် ဆေဆေ. ဆာတူ.

ROM 12
1 အိုယ် ဘေ ဘီနွင်, ပီ ဂေဇူ ဇဝ်ဖြာ ဒီ အေ, န့ ဟဲ့ ကိူန် ကာဆဝ်. ခုဝ်, အုဝ် ဆီ မှာန့်, တဲး ဘေ အာပ် ဒုဝ် ဘေ ဒီ ဇဝ်ဖြာ, တဲး န့ ပီ ပီ လှူ အီ မိုဝ်း အာဆာက်, အီ ဆီငါ ဘွတ် အီ လဝ့် နဝ်း ဇဝ်ဖြာ. ဟဲ့ ကာအာပ် ဘေ ဘူင် ပါယ် တီ.
2 ကွဲ့ ဟူ တဲး ဘေ ဘူင် ပီ ဂေ ဒူအီ အီ တူ ညှိုမ် ဇဝ်ဖြာ. တဲး ဘေ ခမ် ဒီ ဘျွင် ပီ ဇေန့်ဇာ ဘေ, တဲး န့ ဘဲန် အီ ကာမာယ်. ဆေ ဘေ ဘူင် ပါယ် တီ, ဘေ ဒီ နပ် ပီ အိုင် ဇဝ်ဖြာ, နပ် ဘော အီ ဘွတ် အီ မွှိုမ် အီ လဝ့် နဝ်း ဇဝ်ဖြာ အီ ကျ ကာဆဝ်.
3 ကူပ် ပီ ဂေဇူ ဇဝ်ဖြာ ဒီ အုဝ်, အုဝ် ဝီ ကာလာင် ဒီ ဘေ ဒွန် အီ, ကွဲ့ တဲး ဘေ အာထာင် တာင် ဒုဝ် ဘြိမ် ဘေ လွှိုမ် ခဲ့ ပီ ကာအာပ် ထာင်. တဲး ဘေ ဝီ ဇေန့်ဇာ ဆီချာ, တဲး ပီ ထာင် ဘေ ကာဒါန် ဒီ နဝ်း ညှိုမ် ပဲ့ ဟဲ့ ဒွါ ဇဝ်ဖြာ ဒီ ဘေ ရာင် အာဆေ ရာင် အန်.
4 န့ ပီ ဒုဝ် ဘူင့် အေ နီ. ခဲင် ဒုဝ် ဘူင့် အေ, န့ ဘော ဟဲ့ မိုဝ်း ဘဲန် မျုဝ် ဘဲန် မျုဝ်. ဒွန် မျုဝ် ဘော မိုဝ်း အာဂျိုဝ် ရာင် အာဆေ ရာင် အန်.
5 န့ ဘော ပါယ် တီ, အေ ပီ ဘော ဟဲ့ မိုဝ်း ဘဲန် ဝီ ဘဲန် ဝီ မိူဝ်, ကူပ် ညှိုမ် အေ ဇဝ် ယေဆူ အေ ဟဲ့ ပီ ဒုဝ် ဘူင့် အူ ဘူင့်. န့ ဘော လာယ် ဘာ့ ဒွန် အီ ခဲင် ဒုဝ် ဘူင့် တီ.
6 ဇဝ်ဖြာ ဟဲ့ ဒွါ ပီ ဂေဇူ အန် ဒီ အေ ရာင် အာဆေ ရာင် အန်. တဲး အေ စ်ု ပီ ဂေဇူ တီ. ဂေဇူ ပီ ဒွါ ဇဝ်ဖြာ ဒီ အေ တီ, န့ တူ မုး အူ မျုဝ်. ဆေ ဇဝ်ဖြာ ဟဲ့ တဲး အူ ဝီ ဘျာန် ဂြုဝ်း ဇဝ်ဖြာ, တဲး အန် ကာလာင် ဒူပ် ပီ ညှိုမ် အန်.
7 ဆေ ဇဝ်ဖြာ တဲး အူ ဝီ ပွိုန် ဒီ စွယ် အီ, တဲး အန် ဘူင် ခဲ့ ပီ လုဝ် အန် ဘူင်. ဆေ ပေါ အူ ဝီ ဘော လုဝ် မာနုဝ် အီ, တဲး အန် မာနုဝ် ဆီချာ.
8 ဆေ ဇဝ်ဖြာ တဲး ဒူအီ အူ ဝီ နပ် ဒီ လှဝ် နဝ်း အီ, တဲး အန် ဘူင်, တဲး န့ ဒွါ ပ့လူမ် ဒွါ ဟဲန့် ဒီ အီ. ဆေ အူ ဝီ ဘော လုဝ် ကာဆာင် ဒွါ ဒီ အီ ဟဝ်, တဲး အန် မိုဝ်း နဝ်း ဒီဟာင် ဒီ ဒွါ. ဆေ အူ ဝီ ဘော လုဝ် ယဲတ့် အီ, တဲး အန် အွန် ဒီ ဘူင် ဂါန် အန် တီ. ဆေ အူ ဝီ ဘော လုဝ် ကာဝေ လုဝ် စွယ် အီ ဟဝ်, တဲး အန် ဘော မိုဝ်း နဝ်း ဇွန်ဇူမ် ဒီ စွယ်.
9 တဲး ဘေ မိုဝ်း နဝ်း ဆိူဝ် နဝ်း မှာန် ဒီ ရွက့် ဒူအီ. တဲး ဘေ ဘော ကာအိး အီ ဟာယ် အီ မိူက် ဘော ဘူင် နာ ဘွတ် နာ မွှိုမ် ဆေဆေ.
10 တဲး ဘေ လာယ် ရွက့် ပီ အူ ကတ် အူ ဝါ. တဲး ဘေ ရုဝ်ဆေ အီ ဟဝ် လွှိုမ် ဒုဝ် ဘြိမ် ဘေ.
11 တဲး ဘေ အွန် ဒီ ဘူင် ဂါန် ဇဝ်ဖြာ. ကွဲ့ တဲး ဘေ ကြာန်. တဲး ဘော နဝ်း ဘော ဖွိုမ် ဘေ ဘူင် ဂါန် ဇဝ်ဖြာ ဆေဆေ.
12 တဲး နဝ်း ဘေ ဘော ဘျုဝ် ဒါခိုယ် ကူပ် ပီ နှဝ့် န့ဒဝ့် ဘေ. ဆေ ဘေ လုဝ် ခမ် အီ ဒုက် အီ ညှာပ်, တဲး ဘေ ခမ် ဒီ ယိူန် လှေန့်. တဲး ဘေ ဘော ဆာခိုဝ် ဆေဆေ.
13 ဆေ ဒူအီ အီ ညှိုမ် ဇဝ် ယေဆူ ဘော အေတ့် တူ မိုဝ်း ခဲ့ ပီ လုဝ် ဂေ, တဲး ဘေ ကာဆာင် ဒွါ ဒီ ဂေ. တဲး ဘေ ဘော ဒါခိုယ် ဒီ ယွတ် လိုမ်လာ ခဲတ့်.
14 တဲး ဘေ ဆာခိုဝ် ဒါင် ဂေ အီ ဘူင် နာ စီစိဝ် ဒီ ဘေ. ကွဲ့ ဒိူင် ဂေ, မွင့်ကာရာ ဒွါ ဒီ ဂေ.
15 တဲး ဘေ ခူယ် ဒါခိုယ် ဒူပ် ဂေ အီ ခူယ် ဒါခိုယ်. တဲး ဘေ ဘော ယာမ် ဒူပ် ဂေ အီ ဟဲ့ ယာမ်.
16 တဲး ဘေ လာယ် ဖြူမ် ရိုမ် ဘဲန် အူ နဝ်း. ကွဲ့ တဲး ဘေ ပီခိုက် နဝ်း ဘေ. တဲး ဘေ ခမ် ဒီ ဘူင် ဂါန် အီ စုဝ်း တျီမ်. ကွဲ့ တဲး ဘေ ထာင် ဘေ ဟဲ့ မိုဝ်း အာငျာန် လွှိုမ် အီ.
17 ဆေ အီ ဟဝ် ဘူင် နာ ဟာယ် နာ မိူက် ဒီ ဘေ, ကွဲ့ ဝီ ဘူင် ဝျီ့ နာ ဟာယ် နာ မိူက် ဒီ ဂေ. ခဲ့ ပီ ဘူင် ဘေ ဒွန် မျုဝ်, ကွဲ့ တဲး အီ ဟဝ် မိုဝ်း ဒီ ကာလာင်, န့ တူ မွှိုမ်.
18 ခဲ့ ပီ ပွိုန် ဘေ ဘူင်, တဲး ဘေ ဘော ဂျုဝ်ဂျာ ဒီ လာယ် ကာလဝ့် ဒီ ဒူအီ ဒွန် အီ.
19 အိုယ် ဘေ ဂိုက် အုဝ်, ကွဲ့ တဲး ဘေ ဘူင် ဝျီ့ ဒီ အီ. တဲး ဘေ တဲး ဇဝ် ယေဆူ ရူ ဒီ ဂေ. ခုဝ်, န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “န့ မုး အုဝ်, အီ ဒီ ဘူင် ဝျီ့ ဒီ အီ. န့ မုး အုဝ်, အီ ဒီ ဒမ် မှာပ် ဒီ ဂေ.”
20 အာဝ် ဝန် မီ ခဲ့ တူ ဘူင် ဝျီ့ ဒီ အီ တီ. ဘေ လုဝ် ဘူင် ဒူပ် ပီ ဒဲမ် အုန် ခဲင် ဘပ် ဇဝ်ဖြာ တဝ်း, “ဆေ ရန်ဆူ မဲ ကာပြာန့် ဘူမ်, တဲး မဲ ဟျီင် အန် ဟူမ်. ဆေ အန် ဆီ ဒျီင် အိုမ်, တဲး မဲ ဒွါ အန် ဒျီင်. ဆေ မဲ ဘူင် ပါယ် တီ, ယုဝ် အန် ဒီ ဘော ဝီ ဆာယ် မဲ, ဝီ လှုဝ်း မှာပ် အန်, ဝီ ဆီ ဘဲန် ဂိုက် မဲ.”
21 ကွဲ့ တဲး နာ ဟာယ် နာ မိူက် ပဲ ဘေ, တဲး နာ ဘွတ် နာ မွှိုမ် ပဲ နာ ဟာယ် နာ မိူက်.

ROM 13
1 ဘေ လုဝ် ခမ် တဲး ဂေ ဒါ တာင် အီ အိုပ် မိူင် အိုပ် ဘေ ဒွန် အီ. ခုဝ်, အာဝ် မိုဝ်း ပွုန် ပီ တူ ကာဒုး ဇဝ်ဖြာ ဒီ ဒွါ. အီ မိုဝ်း ပွုန် ဒွန် မျုဝ်, န့ ဘော မုး ဇဝ်ဖြာ အီ ဒွါ ဒီ ဂေ.
2 ခုဝ်, အာဆေ ဘူင် ကာဘး ဒီ ပွုန် ဒါ တာင် တီ, အန် ဟဲ့ ဘူင် ကာဘး ဒီ ပဲ့ ဟဲ့ ဘ့လေး အုန် ဇဝ်ဖြာ. ဒူအီ အီ ဘူင် ကာဘး တီ, အန် ဒီ လုဝ် ခမ် မှာပ် အန်.
3 ဒူအီ အီ ဘူင် နာ ဘွတ် နာ မွှိုမ်, ဂေ တူ လုဝ် ယုဝ် ဒါ တာင် အီ အိုပ် မိူင်. န့ ယီ မုး ဂေ အီ ဘူင် နာ ဟာယ် နာ မိူက် အီ ဒီ လုဝ် ယုဝ်. ဆေ ဘေ တူ ဆီ ယုဝ် ဒါ တာင် အီ အိုပ် မိူင်, တဲး ဘေ ဘူင် နာ ဘွတ် နာ မွှိုမ်. ဟဲ့ ဟွတ့်, ဒါ တာင် တီ ဒီ ဝီ အိူပ် မျုက် ဘေ.
4 ခုဝ်, ဒါ တာင် အီ အိုပ် မိူင်, အန် မုး ဒဲစေန့် ဇဝ်ဖြာ, တဲး အန် ဘူင် တဲး န့ ဘဲန် အာဂျိုဝ် ဒီ ဘေ. မာလဲ, ဆေ ဘေ ဘူင် နာ ဟာယ် နာ မိူက်, ဘေ ဒီ လုဝ် ယုဝ် အန်. ခုဝ်, မာပွါ့ လာင် အန်, န့ တူ ကွယ် ဒီလူယ် ဒီလာယ် ပီယေန့်. အန် ဟဲ့ မုး ဒူအီ ပီ ဆုတ့် ပီ စ်ု ဇဝ်ဖြာ, တဲး အန် ဒမ် မှာပ် ဒီ ဂေ ဒူအီ ဟာယ် ဒူအီ မိူက်.
5 ကူပ် န့ ပါယ် တီ, တဲး ဘေ ခမ် ပီ အိုပ် ဒါ တာင် ဒီ ဘေ. ကွဲ့ တဲး ဘေ ခမ် မီ ကူပ် ယုဝ် ဘေ ဒါ တာင် အီ ဒမ် မှာပ် ဒီ ဘေ. တဲး ဘေ ခမ် ကူပ် ဟဲ့ ဝီ နပ် ဘေ ခဲင် နဝ်း ဘေ, ဟဲ့ ကာအာပ် ခမ် ပါယ် တီ.
6 ခုဝ် အန် တီ ဘေ မိူဝ် လုဝ် ဟပ် စိုင်. ဂေ ဒါ တာင် ဒွန် အီ, ဂေ မုး ဒဲစေန့် ဇဝ်ဖြာ အီ ဘူင် ဂါန် ဇိုဝ် တီ ဆေဆေ.
7 ပါယ် တီ, ခဲ့ ပီ လုဝ် ဘေ ဒွါ တဲး ဘေ ဒွါ. စိုင် ပီ လုဝ် ဟပ် ဘေ, တဲး ဘေ ဟပ်. ခွန် ပီ လုဝ် ဟပ် လုဝ် ဒွါ ဘေ, တဲး ဘေ ဒွါ. ဝီ အီ ကာအာပ် ရုဝ်ဆေ, တဲး ဘေ ရုဝ်ဆေ. ဝီ အီ ကာအာပ် မိုဝ်း ဆာရေ, တဲး ဘေ ဘူင် တဲး အန် မိုဝ်း ဆာရေ.
8 ကွဲ့ တဲး ဘေ မိုဝ်း နီ ဒီ အာဆေ ခေါ အူ မျုဝ်. န့ ယီ မိုဝ်း မီ နီ အူ မျုဝ် ပီ တူ ပွိုန် ဝျီ့ ဟွတ့် ဘေ. န့ မုး မီ နီ လုဝ် လာယ် ရွက့် လာယ် ကာဝေ. အာဆေ ရွက့် အီ ဟဝ်, အန် ဟဲ့ ထူမ် ဒူပ် ဒါရာ ဇဝ်ဖြာ.
9 ဒါရာ တီ, န့ ဘော တဝ်း, “ကွဲ့ ဝိန် ဒီ လုတ့် အီဘိုန့် အီမာယ် အီ, ကွဲ့ ငဝ်း ယမ် အာဆာက် အီ, ကွဲ့ ပြာ ကြုဝ်ကြာမ် အီ, ကွဲ့ လှယ် ကြုဝ်ကြာမ် အီ. ဒါရာ ဂေ တီ ဒွန် မျုဝ်, န့ ဘော ဘာ့ ခဲင် ဒါရာ အူ ညွင့် အီ တဝ်း, တဲး ဘေ ရွက့် အီ ဟဝ်, တဲး န့ ပီ ဘေ ရွက့် ဒုဝ် ဘြိမ် ဘေ.”
10 အာဆေ ရွက့် အီ ဟဝ်, အန် တူ ဘူင် နာ စီစိဝ် ဒီ ဂေ. ခုဝ်, အာဆေ ရွက့် အီ ဟဝ် တီ, အန် ဘူင် ဒူပ် ဒါရာ ဒွန် မျုဝ်.
11 ဘေ ဟဲ့ ကာအာပ် ဘူင် ပါယ် တီ ကူပ် ဟဲ့ နပ် ဘေ ဒေါ တီ နီ ဟဲ့ ဇမ် အာခြာဝ် မာဆေ. ဟဲ့ ဇမ် အာခြာဝ် ပီ လုဝ် ဆာဒိက် ဘေ, တဲး ဘေ ပီ ဒူအီ ဟဲ့ န့ဆိုဝ်း အိတ်. ခုဝ်, အာခြာဝ် ဒီ ချွတ် ဇဝ်ဖြာ ဒီ အေ, န့ ဟဲ့ ကာတတ် ဒီ ဇမ်. ဒေါ တီ နီ, န့ ဟဲ့ ကာတတ် လွှိုမ် ဒေါ ကာစုး အေ ဒီ ညှိုမ်.
12 န့ ပီ ဆွိုမ် ဟဲ့ ဟွတ့် ကာတဲ လူယ်, ပြဲ ဟဲ့ ကာတတ် ဒီ ဝး. ခုဝ်, တဲး အေ ဝဲန် အီ တူ မွှိုမ် ပီ ဘူင် အေ, အီ ပီ အေ ကွယ် ခဲင် အပ် ဝွင့်. ပီ ဘူင် အေ တဲး န့ ပီ ဒါ ဆိုက် အီ ဟဲ့ စှိုပ် ခြိုင် ကာဂုဝ်း ဒေါ ဘ့လာင် ဆီငဲ.
13-14 တဲး ဘေ ပီ ဒူအီ အီ ဘူင် ဂါန် ခဲင် ဘ့လာင် ဒေါ ကာတဲ ဆီငဲ. ကွဲ့ တဲး ဘေ လိုပ် ဘ့လွယ်, ဒျီင် ပဝ်း, ယိုတ့် ပဝ်း. ကွဲ့ တဲး ဘေ လုတ့် အီဘိုန့် အီ ဟဝ်, ဘော လာယ် ကာလုတ့် ကာထဲန့်. တဲး ဘေ အိုပ် ဒုဝ် ဘြိမ် ဘေ. တဲး ဘေ ဘူင် ပီ ပီ ဘူင် ဇဝ် ယေဆူ, တဲး အီ ဟဝ် ပွိုန် ဒီ ယိုဝ် လွင် ဇဝ် ယေဆူ ဆေ ဂေ ယွတ် ဘေ. ကွဲ့ တဲး ဘေ ဘူင် ဒူပ် နဝ်း ဘြိမ် ဘေ.

ROM 14
1 တဲး ဘေ ဖြူမ် ဒီ ကွယ် ရိုမ် ဒူပ် ဂေ ဒူအီ အီ ညှိုမ် ဇဝ် ယေဆူ အီ ယီ ယုဝ် ဒီ ကာလိုပ် ဒီ ဟူမ် ဒီ တာ ဘဲန် မျုဝ် ဘဲန် မျုဝ်. ဘေ ယီ တူ လုဝ် လာယ် ကာထဲန့် ဒီ ဂေ လွင် ပီ ထာင် ဘေ အီ လာယ် ဘ့လိူင်.
2 ဒူအီ မင် အီ, ဂေ ညှိုမ် ဂေ ဟဲ့ ပွိုန် ဟူမ် တူတ့် ဒွန် မျုဝ်. မာလဲ, ဒူအီ မင် အီ အီ ယုဝ် ဒီ ကာလိုပ်, ဂေ ဘော ဟာပ် မီ ဒဝ် ငျီန်.
3 ဒူအီ အီ တဝ်း, အန် ဟဲ့ ပွိုန် ဟူမ် ဒွန် မျုဝ်, အန် တူ လုဝ် လုက်တာယ် ဒူအီ အီ တူ ယ ဟူမ် ဒွန် မျုဝ်. ဒူအီ အီ တူ ယ ဟူမ် ဒွန် မျုဝ် မိူဝ်, အန် တူ လုဝ် ဖျာက် ဒူအီ အီ ဟူမ် ဒွန် မျုဝ်. ခုဝ်, ဇဝ်ဖြာ ဟဲ့ ဟွတ့် တဲး ဒူအီ ဝီ တီ ဘဲန် ဂွန် အန်.
4 မဲ ထာင်, မဲ မုး အာဆေ, တဲး မဲ ပွိုန် ဒီ ဖျာက် ဒဲစေန့် အီ ဟဝ်. န့ မိုဝ်း မီ ဒါ ကာညာ အန် အီ ပွိုန် ဒီ ဆုင်ဖျာတ် ဒီ ယွတ် ပီ ဘူင် အန်, ယုဝ် ဟဲ့ မှာန် အာဝ် မှာန်. ခုဝ်, ဇဝ်ဖြာ ယီ ဒီ တဲး အန် ဘူင် နာ မှာန်. န့ မုး ပွုန် ဇဝ်ဖြာ အီ တဲး အန် နပ် ဒီ ဘူင် အီ မှာန် အီ မွှိုမ်.
5 ဒူအီ မင် အီ, ဂေ ဘော ထာင်, အူ ဆီငဲ ဟဲ့ ဘွတ် လွှိုမ် ပေါ ဆီငဲ. မင် အီ ဘော ထာင် ဒွန် ဆီငဲ ဟဲ့ ဘွတ်. တဲး ဒွန် အီ ဆုင်ဖျာတ် ရာင် အာဆေ ရာင် အန်, တဲး အန် ညှိုမ် ဆီချာ ခဲင် နဝ်း အန်.
6 ဂေ အီ ထာင်, အူ ဆီငဲ ဟဲ့ ဘွတ် လွှိုမ် ပေါ ဆီငဲ, ဂေ ကဲမ် ဆိန့် ဆီငဲ တီ ကူပ် ရုဝ်ဆေ ဂေ ဇဝ်ဖြာ. ဘော ဝီ အီ ပွိုန် ဟူမ် ဒွန် မျုဝ် တွိုန် မိူဝ်, အန် ဟူမ် ကူပ် ရုဝ်ဆေ အန် ဇဝ်ဖြာ. ခုဝ်, အန် ဟဲ့ ဒါင် ဂုင် ဂေဇူ ဒီ ဇဝ်ဖြာ ဒီ အာတ့်. ဝီ အီ တူ ဟူမ် တွိုန် မိူဝ်, အန် တူ ဟူမ် ကူပ် ရုဝ်ဆေ အန် ဇဝ်ဖြာ. ဘော အန် ဟဲ့ ဒါင် ဂုင် ဂေဇူ ဒီ ဇဝ်ဖြာ.
7 ကာတဲ အေ နီ, ဘော မုး လွင် အိမ် အာဝ် မိုဝ်း အာဆေ အီ ပွိုန် ဘူင် ခဲ့ ပီ အိုင် ဒုဝ် ဘြိမ် အန် အူ ဝီ. ဘော မုး လွင် ယမ်, အာဝ် မိုဝ်း အာဆေ အီ ပွိုန် ဘူင် ဒူပ် ပီ အိုင် ဒုဝ် ဘြိမ် အန် အူ ဝီ.
8 ဆေ အေ ဆီ အိမ်, ပီ ဘူင် အေ ဒွန် မျုဝ် အေ ဘူင် တဲး န့ ဒူပ် ပီ အိုင် ဇဝ်ဖြာ. ဆေ အေ ဒီ ဘော ယမ်, တဲး န့ ဒူပ် ပီ အိုင် ဇဝ်ဖြာ. ဆေ န့ ပါယ် တီ, အေ ပီ ဘော အိမ်, အေ ပီ ဘော ယမ်, အေ မုး ဒူအီ ပီ အိုပ် ဇဝ်ဖြာ.
9 ခုဝ်, ဇဝ် ယေဆူ ဟဲ့ ဟွတ့် ခမ် ဒီ ယမ် ဘော ဟဲ့ ဝီ ယိတ့် ဝီ အိမ်, တဲး အန် ဘဲန် ဒါ ကာညာ အီ အိုပ် ဒူအီ အိမ် ဘော ဒူအီ အီ ဟဲ့ ဟွတ့် ယမ်.
10 ကူပ် န့ ပါယ် တီ, အာဝ် ကာအာပ် မဲ ဖျာက် ဘီနွင် မဲ. အာဝ် ကာအာပ် မဲ လုက်တာယ် ဂေ. ခုဝ်, အေ ဘောကာဂ့လျီတ် ဒီ လုဝ် ကွယ် တူတ့် ဒီ အာတ့် ဇဝ်ဖြာ, တဲး အန် ဆုင်ဖျာတ် အာမူ အေ ဒွန် အီ.
11 ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “ပီ ကာလာင် အုဝ် ဟဲ့ မှာန် အာခါခ်ု. ဒူအီ ဒွန် အီ ဒီ လုဝ် တး ခြိုပ်ခြဝ် ဒီ အာတ့် အုဝ်. ဒူအီ ဒွန် အီ ဒီ ဘော တဝ်း, အုဝ် မုး ဇဝ်ဖြာ.”
12 ပါယ် တီ, အေ ဒွန် အီ ဒီ လုဝ် ခဲ တူတ့် ပဲ့ ဟဲ့ ဘူင် အေ, တဲး ဇဝ်ဖြာ ထူမ်. အေ လုဝ် ကာလာင် ပါယ် တီ ရာင် အာဆေ ရာင် အန်.
13 ခုဝ်, ကွဲ့ တဲး အေ လာယ် ဖျာက်, လာယ် ဆုင်ဖျာတ် ပီ ဘူင် အေ, ယုဝ် န့ မွှိုမ် တူ မွှိုမ်. တဲး အေ ယီ ခတ် နဝ်း, ကွဲ့ တဲး အေ ဘူင် ခေါ အူ မျုဝ် အီ ဒီ တဲး ဘီနွင် အေ ကာလိုပ်.
14 ကူပ် ကွယ် ကာဒိုက် ကာဒဝ့် အုဝ် ဒီ ဇဝ် ယေဆူ အီ မုး ဒါ ကာညာ အီ အိုပ် အေ, အုဝ် ဟဲ့ နပ် ဆီချာ, အာဝ် မိုဝ်း ပီ ဒီ ဟူမ် ခေါ အူ မျုဝ် ပီ တူ တဲး ဇဝ်ဖြာ အေ ဟူမ်. မာလဲ, ဆေ န့ မိုဝ်း ဒူအီ အီ ထာင် အာဝ် ပွိုန် ဟူမ် မင် မျုဝ်, ကွဲ့ တဲး အန် ဟူမ်.
15 ဆေ မဲ ဘူင် တဲး န့ ဆဝ် ဒီ နဝ်း ဘီနွင် မဲ ကူပ် ပီ ဟူမ် မဲ, မဲ တူ မိုဝ်း နဝ်း ရွက့်. မဲ ကွဲ့ ဘူင် မာဆေ တဲး ဘီနွင် မဲ လိုဝ် စှိုမ် ကူပ် ပီ ဟူမ် မဲ. ခုဝ်, ဇဝ် ယေဆူ ဟဲ့ ခမ် ဒီ ယမ် ကာဒါင် အန်.
16 မဲ ကွဲ့ တဲး အီ ဟဝ် လုက်တာယ် မျုဝ် ပီ ထာင် မဲ ဟဲ့ ဘွတ် ဟဲ့ မွှိုမ်.
17 ခုဝ်, ခဲင် မိူင် ပီ အိုပ် ဇဝ်ဖြာ ပီ ဒီ ဟူမ် အာရေ တူ တာင်. န့ မုး နဝ်း ဆိူဝ် နဝ်း မှာန် ဘော နဝ်း ဂတ် ဂျီတ် ဘော နဝ်း ဒါခိုယ် ဂျာမ်ဆာ ပီ ဒွါ နဝ်း ဖွိုမ် ဇဝ်ဖြာ. မျုဝ် တီ ဟဲ့ အာရေ တာင်.
18 ဒွန် အီ အီ ဘူင် ပီ အိုင် ဇဝ် ယေဆူ ပါယ် တီ, အန် ဟဲ့ မုး ဒူအီ အီ လဝ့် နဝ်း ဇဝ်ဖြာ. ဘော ဂေ ဒူအီ ဒီ အိုင် အန်.
19 ခုဝ် အန် တီ တဲး အေ ဂျုဝ်ဂျာ ဒီ ဘူင် မျုဝ် အီ ဒီ တဲး နဝ်း နှိမ် နဝ်း ဒါခိုယ် ဘော အီ ဒီ ဘဲန် ပ့လူမ် ဘဲန် ဟဲန့် ဒီ နဝ်း အီ ဆေဆေ.
20 ကွဲ့ ဘူင် တဲး ဂါန် ဇဝ်ဖြာ လိုဝ် စှိုမ် ကူပ် ပီ ဒီ ဟူမ် အေ. ပီ ဒီ ဟူမ် အေ ဒွန် မျုဝ် ဟဲ့ မွှိုမ် ဟူမ်. မာလဲ, ဆေ အေ ဟူမ် မျုဝ် အီ ဘဲန် ဒုက် ဒီ နဝ်း အီ ဟဝ်, ဘော အေ ဟဲ့ ကာလိုပ်.
21 မျုဝ် အီ ဒီ တဲး န့ ကာလိုပ်, ဘဲန် မှာပ် ဒီ ဘီနွင် အေ, ကွဲ့ ဟူမ်. ဘော မုး ယင်, ဘော မုး အိုမ် ဆာဘျိတ်a ဘော ဒွန် မျုဝ် ဇိုဝ် တီ, ကွဲ့ ဟူမ်.
22 ခဲ့ ပီ ညှိုမ် မဲ လွင် အန် တီ, တဲး မီ မဲ ဘော ဇဝ်ဖြာ နပ်. အာဆေ ဘူင် ဒူပ် ပီ ညှိုမ် အန်, တူ မိုဝ်း နဝ်း ကာလိင် ကာလဲ, အန် ဒီ ဘျုဝ် ဒါခိုယ်.
23 မာလဲ, ဆေ အန် ယီ တူ နပ် ဆီချာ ခဲင် နဝ်း အန်, ယုဝ် အန် ပွိုန် ဟူမ်, တူ ပွိုန် ဟူမ်, ဆေ အန် ယီ ဟူမ်, နဝ်း အန် အီ ဒီ ဝီ ဖျာက် အန် ကူပ် တူ ဘူင် ဒူပ် အန် ပီ ညှိုမ် အန်. ခဲ့ ပီ ဘူင် အေ ဒွန် မျုဝ်, ဆေ န့ တူ ဒူပ် ပီ ညှိုမ် အေ, န့ ဘဲန် မှာပ် ဒီ အေ.

ROM 15
1 အေ အီ ဟဲ့ ညှိုမ် ဆီချာ လွင် တူ လုဝ် ဒူပ် ဒါရာ ဂေ ဒူအီ အီဆာရေလ, အေ လုဝ် ခမ် ဒီ ယိူန် ဒီ ဂေ အီ မိုဝ်း နဝ်း ကာလိင် ကာလဲ လွင် အန် တီ. အေ တူ လုဝ် ဒူပ် မီ ပီ အိုင် အေ.
2 အေ လုဝ် ဘူင် တဲး န့ ဘဲန် အာဂျိုဝ် ဒီ ဘီနွင် အေ, တဲး ဂေ ဝီ နပ် ဒီ ညှိုမ် ဆီချာ.
3 ဇဝ် ယေဆူ မိူဝ် တူ ဘူင် ပီ အိုင် အန်. ခဲင် ဘပ် ဇဝ်ဖြာ န့ ဘော ဟဲ့ ဒဲမ် တဝ်း, “ပီ ဟဲ့ နဲန အီ ဟဝ် ဒီ မဲ ဇဝ်, န့ ပီ အုဝ် ဟဲ့ ခမ် တူတ့်.”
4 ဂြုဝ်း ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ ဘောကာဂ့လျီတ်, န့ ဘော မာနုဝ် အေ, တဲး အေ ခမ် ဒီ ယိူန် လှေန့်, ဘော မိုဝ်း ပ့လူမ် မိုဝ်း ဟဲန့် ဒီ ဒူပ် ဂြုဝ်း ပဲ့ ဟဲ့ ဒဲမ် အုန် ခဲင် ဘပ် ဇဝ်ဖြာ. န့ ဘော တဲး အေ မိုဝ်း ပီ ဒီ နှဝ့် န့ဒဝ့်.
5 ဇဝ်ဖြာ နပ် ဒီ ဒွါ နဝ်း ခမ် ဒီ ယိူန် ဘော နပ် ဒီ ဒွါ ဘော ပ့လူမ် ဂေ ဟဲန့် ဒီ နဝ်း အေ. အုဝ် မှာန့်, တဲး ဇဝ်ဖြာ စွယ် ဘေ တဲး ဘေ ညိုင် ဇဝ် ယေဆူ, တဲး ဘေ လာယ် ဖြူမ် ရိုမ် ဘဲန် အူ နဝ်း.
6 တဲး ဘေ ဘောကာဂ့လျီတ် ဘော ဖြူမ် ဒီ အိူပ် ဇဝ်ဖြာ အီ မုး ဂုန့် ဇဝ် ယေဆူ. ဇဝ် ယေဆူ ဘော မုး ဒါ ကာညာ အီ အိုပ် အေ.
7 တဲး ဘေ ကွယ် ရိုမ်, ကွယ် ကာဒူပ်, တဲး န့ ပီ ဇဝ် ယေဆူ ဟဲ့ တဲး ဘေ ကွယ် ရိုမ် ဒူပ် အန်, တဲး အီ အိူပ် ဇဝ်ဖြာ, တဲး အာဖုင် ဒင်ခုဝ် ဇဝ်ဖြာ ဝဲ တာင်.
8 အုဝ် ယီ ကာလာင် ဒီ ဘေ လွင် ဇဝ် ယေဆူ. ဇဝ် ယေဆူ တီ, အန် ဟဲ့ ဘူင် တဲး န့ ဘဲန် အာဂျိုဝ် ဒီ ဒူအီ ယူဒါ, တဲး န့ လိုဝ်း ဆီချာ လွင် ဂြုဝ်း ဇဝ်ဖြာ ဟဲ့ မုး ဟဲ့ မှာန်. ဘော ကာဒိက် ဆတ်ဇာ ပီ ဒွိုမ် ဒွါ ဇဝ်ဖြာ ဒီ ဂုန့် ဒင် ဂေ ဒေါ မွိုန်, ဇဝ် ယေဆူ ဟဲ့ ဘူင် တဲး န့ ဇေ့ဇုင်.
9 ပီ ဘူင် အန် တီ, န့ မိူဝ် တဲး ဂေ ဒူအီ အာမျုဝ် ဟဝ် အိူပ် မျုက် ဇဝ်ဖြာ ကူပ် ဟဲ့ ကာဝေ အန် ဇဝ် ဒီ ဂေ. ပါယ် တီ, န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ကူပ် န့ ပါယ် တီ, အုဝ် ဒီ အိူပ် မဲ ဇဝ်ဖြာ တဲး ဂေ ဒူအီ အာမျုဝ် ဟဝ် ထူမ်. အုဝ် ဒီ ဘော တဝ်း မှုဝ် အီ အိူပ် မဲ ဇဝ်ဖြာ.”
10 န့ ဘော တဝ်း, “အိုယ် ဘေ ဒူအီ အာမျုဝ် ဟဝ်, တဲး ဘေ ခူယ် ဒါခိုယ် ဒူပ် ဂေ ဒူအီ ပီ အိုပ် ဇဝ်ဖြာ.”
11 ပေါ ပ့လုဝ့် န့ ဟဲ့ ဝီ ဒဲမ် အုန် တဝ်း, “အိုယ် ဘေ ဒူအီ အာမျုဝ် ဟဝ်, တဲး ဘေ အိူပ် မျုက် ဇဝ်ဖြာ. ဘေ ဒူအီ ဘောကာဂ့လျီတ်, တဲး ဘေ အိူပ် အန် ဇဝ်.”
12 အာအီဆာယ ဟဲ့ ဒွိုမ် တဝ်း, “ခဲင် ခြိုဝ် အာယေဆေ, န့ ဒီ မိုဝ်း လှုက်လှာန် အန် အူ ဝီ. ဇဝ်ဖြာ ဒီ မျုက် အန်, တဲး အန် အိုပ် ဒူအီ အာမျုဝ် ဟဝ်. ဂေ ဒူအီ အာမျုဝ် ဟဝ် ဒီ ဘော ဘ်ု ဘော နှဝ့် အန်.”
13 အုဝ် ဆာခိုဝ် ဒီ ဇဝ်ဖြာ အီ မုး ဒါ ကာညာ အီ တဲး ဘေ နှဝ့် န့ဒဝ့် ဒွန် မျုဝ်, တဲး အန် ဇဝ် တဲး ဘေ ခူယ် ဒါခိုယ် ဂျာမ်ဆာ ကူပ် ညှိုမ် ဘိုင် ဘေ ဒီ အန်. ခဲ့ ဘော မိုဝ်း နာ ဒါခိုယ် ဂျာမ်ဆာ, တဲး န့ ဇေ့ဇုင် ဒွန် မျုဝ်. နဝ်း ဖွိုမ် ဇဝ်ဖြာ အီ မိုဝ်း ပွုန် တာင်, အန် ဒီ ဘော တဲး ပီ နှဝ့် န့ဒဝ့် ဘေ ကော နုဝ့် လုတ့် ခဲင် နဝ်း ဘေ.
14 အုဝ် နပ် ဆီချာ ဘေ ဘီနွင် ဟဲ့ မိုဝ်း နဝ်း ဘွတ် နဝ်း မွှိုမ်, ဘော နပ် ပီ ပါယ် ဘဲန် မျုဝ် ဘဲန် မျုဝ်. ဘေ မိူဝ် ဟဲ့ နပ် ဒီ လာယ် မာနုဝ်.
15 မာလဲ, ခဲင် ပဲ့ ပီ ဒဲမ် အုဝ် နီ, အုဝ် ဟဲ့ ယ ဒဲမ် ဘဲန် မျုဝ် ဘဲန် မျုဝ်, တဲး ဘေ လှုဝ်း လွင် အန် တီ. ခုဝ်, ဇဝ်ဖြာ ဟဲ့ ဂေဇူ အုဝ် ပါယ် တီ.
16 အန် ဟဲ့ တဲး အုဝ် ဘဲန် ဒဲစေန့် ဇဝ် ယေဆူ, တဲး အုဝ် ကာလာင် လွင် အန် ဒီ ဂေ ဒူအီ အာမျုဝ် ဟဝ်. အုဝ် ဟဲ့ ပီ ဒူအီ အီ လှူ ဒီ ဇဝ်ဖြာ ဒေါ ကာလာင် အုဝ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. အုဝ် ဆီ တဲး ဂေ ဒူအီ အာမျုဝ် ဟဝ် ပီ ပီ ဒီ လှူ ဒီ ဇဝ်ဖြာ အီ လဝ့် နဝ်း အန်. နဝ်း ဖွိုမ် ဇဝ်ဖြာ ဘော ဘူင် တဲး ဂေ ဆီငါ ဘွတ်, တဲး န့ လဝ့် နဝ်း ဇဝ်ဖြာ.
17 ပါယ် တီ, ကူပ် ညှိုမ် ဘိုင် အုဝ် ဇဝ် ယေဆူ, အုဝ် ဟဲ့ နဝ်း တာင် ဘော ခူယ် ကူပ် ဟဲ့ ပွိုန် အုဝ် ဒီ ဘူင် ဂါန် ဇဝ်ဖြာ.
18 အုဝ် တူ ဆီ ကာလာင် ဘဲန် မျုဝ် ဘဲန် မျုဝ် လွင် ပဲ့ ဟဲ့ ဘူင် အုဝ်. အုဝ် ဆီ ကာလာင် မီ ခဲ့ ပီ တဲး ဇဝ် ယေဆူ အုဝ် ဘူင်, တဲး ဂေ ဒူအီ အာမျုဝ် ဟဝ် ဘော ထူမ် ဘော ဒူပ် ဂြုဝ်း ဇဝ်ဖြာ.
19 အန် ဇဝ် ဟဲ့ တဲး အုဝ် ဘူင် အီ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ် ကူပ် ပွုန် ပီ ဘျ နဝ်း ဖွိုမ် ဇဝ်ဖြာ. ခုဝ်, စုး ဒီ မိူင် ယေရူဆာလဲမ် ကော ဇမ် ဒီ မိူင် အီလီရဂမ် အုဝ် ဟဲ့ ကာလာင် တူတ့် ဒွန် မျုဝ် လွင် ဇဝ် ယေဆူ အီ တဲး နဝ်း ဒူအီ ဒါခိုယ်.
20 ဆေဆေ အုဝ် ဟဲ့ မိုဝ်း နဝ်း ဆီ ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. အုဝ် ယီ ဆီ ကာလာင် မီ ဒီ ဂေ အီ ညှမ် ဒွိုမ် ယိုဝ် လွင် ဇဝ် ယေဆူ. ဂါန် အုဝ် တီ, န့ ပီ အုဝ် ဆမ် ကာင်. အုဝ် တူ ဆီ ဝီ ဂုဝ် ဟုဝ့် နာ ဒဲင် စေန့် ရွင့် ပဲ့ ဟဲ့ ဆမ် အုန် အီ ဟဝ်.
21 အုဝ် ဆီ ဘူင် ဒူပ် ပဲ့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဂေ အီ ညှမ် ဒွိုမ် ယိုဝ် အီ ကာလာင် အီ ခဲ လွင် အန် ဇဝ်, ဂေ ဒီ ဝီ ပွိုန် ဒီ ယိုဝ်. ဂေ အီ ညှမ် ဒွိုမ် ပွိုန် ဒီ ထူမ် လွင် အန် ဇဝ်, ဂေ ဒီ ဝီ ပွိုန် ဒီ ထူမ်, တဲး န့ ကာလှုး ဆီချာ ဒီ နဝ်း ဂေ.”
22 ခုဝ် အန် တီ အုဝ် မိူဝ် တူ ဘဲန် တး စ်ု ဘေ.
23 ဒေါ တီ နီ, ဂါန် ပီ လုဝ် ဘူင် အုဝ် ခဲင် မိူင် နီ, အုဝ် ဟဲ့ ဟွတ့် ဘူင် ဟွတ့် တူတ့်. ဟဲ့ လှေန့် ဘဲန် ဆီနမ် ဘဲန် ဆီနမ်, အုဝ် ဟဲ့ ဆီ တး ဒူင် ကွယ် ဘေ,
24 ဒေါ တီ နီ, အုဝ် ထာင် ဟဲ့ ပွိုန် တး. အုဝ် ဟဲ့ ခြာမ် ဒီ တး ဝဝ့် ဒူင် ကွယ် ဘေ ပန် ဒီ ဟာဝ် အုဝ် ဒီ မိူင် ဆာဘေန်. ဆေ အုဝ် ဟဲ့ ဟွတ့် ကွယ် ဘျုဝ် ဘျုဝ် ကျဝ် ကျဝ် ဒူပ် ဘေ လှေန့် ဒင်ဒါန် အန်, အုဝ် တဝ်း ဒီ ဝီ မှာန့်, တဲး ဘေ စွယ် ခြာဝ် န့တေန့် အုဝ်, တဲး အုဝ် ဇမ် ခဲင် မိူင် ဆာဘေန် တီ.
25 မာလဲ, ဒေါ တီ နီ, အုဝ် လုဝ် ဟာဝ် ခဲင် မိူင် ယေရူဆာလဲမ်, တဲး အုဝ် ပွိုန် ဒီ စွယ် ဂေ ဒူအီ အီ ညှိုမ် ဇဝ်ဖြာ ခဲင် မိူင် တီ.
26 ခုဝ်, ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် မာခေဒူန် ဘော ခဲင် အိူင် အာခါယာ, ဂေ ဟဲ့ လှူ ရွိုန်, တဲး န့ ပွိုန် ဒီ စွယ် ဂေ ဒူအီ အီ ညှိုမ် ဇဝ်ဖြာ အီ အေတ့် အီ ဂိန်, အီ ကွယ် ခဲင် မိူင် ယေရူဆာလဲမ် တီ.
27 ဂေ ဟဲ့ မိုဝ်း နဝ်း ဆီ လှူ ရာင် ဂေ. မာလဲ, ဘူင့် မှာန် အန်, ဂေ ဒိူန် ဒီ လုဝ် စွယ် ဒူအီ ဂိန် ဒူအီ အေတ့် ဂေ တီ. ခုဝ်, ဂေ ဒူအီ ယူဒါ ဟဲ့ ကာဆာင် ဟဲ့ ဒွါ ပီ ဂေဇူ ဇဝ်ဖြာ အီ ဘွတ် အီ မွှိုမ် ဒီ ဒူအီ အာမျုဝ် ဟဝ်, တဲး န့ ဘဲန် အာဂျိုဝ် ဒီ နဝ်း ဖွိုမ် ဂေ. ဒေါ တီ နီ, ဂေ ဒူအီ အာမျုဝ် ဟဝ် မိူဝ်, ဂေ ဟဲ့ ဝီ လုဝ် ဂေဇူ ဒူအီ ယူဒါ, ဒွါ ရွိုန် ဂေ ခြိဝ်, တဲး န့ ဘဲန် အာဂျိုဝ် ဒီ ဒုဝ် ဘူင့် ဂေ.
28 ဝါယ် ဟဲ့ ဟွတ့် အုဝ် ဒိုဝ်း ရွိုန် ပီ လှူ ဂေ တီ, အာပ် ဒွါ ဒီ ဂေ ဒူအီ ခဲင် မိူင် ယေရူဆာလဲမ်, အုဝ် ဒီ ဝီ လေး ဟာဝ် ဒီ မိူင် ဆာဘေန်. ပန် ဒီ ဟာဝ် အုဝ် တီ, အုဝ် ဒီ တး ဝဝ့် ဒူင် ကွယ် ဘေ.
29 အုဝ် ဟဲ့ နပ်, ပန် ဒီ တး အုဝ် ဒူင် ကွယ် ဘေ တီ, ဇဝ် ယေဆူ ဒီ မွင့်ကာရာ ဒွါ နာ မွှိုမ် ဒွန် မျုဝ် ဒီ ဘေ.
30 အိုယ် ဘေ ဘီနွင်, အေ ညှိုမ် ဘိုင် ဇဝ် ယေဆူ အီ မုး ဒါ ကာညာ အေ, နဝ်း ဖွိုမ် ဇဝ်ဖြာ မိူဝ် တဲး အေ လာယ် ရွက့်. ခုဝ်, အုဝ် မှာန့်, တဲး ဘေ ဆာခိုဝ် ဒီ ဇဝ်ဖြာ ဒါင် အုဝ်, တဲး ဇဝ်ဖြာ စွယ် ဂါန် ပီ ဘူင် အုဝ်.
31 အုဝ် မှာန့် ဘေ ဆာခိုဝ်, တဲး အုဝ် လွတ် အာဖေအာရေ ဒီ ဂေ ဒူအီ အီ တူ ညှိုမ်, အီ ကွယ် ခဲင် အိူင် ယူဒါ. ဘော ဂါန် ပီ ခြာမ် အုဝ် ဒီ ဘူင် ခဲင် မိူင် ယေရူဆာလဲမ်, တဲး ဘေ ဆာခိုဝ်, တဲး န့ ဘဲန် အာဂျိုဝ် ဒီ ဂေ ဒူအီ အီ ညှိုမ် ဇဝ်ဖြာ.
32 ဆေ န့ ပါယ် တီ, အုဝ် ဒီ ဘော ပွိုန် ဒီ တး ဇမ် ဒါခိုယ် ဒူင် ကွယ် ဘေ. ဒေါ ကွယ် အုဝ် ဒူပ် ဘေ တီ, န့ ဒီ ဘော ဘဲန် ပ့လူမ် ဘဲန် ဟဲန့် ဒီ နဝ်း ဘေ ဘော ဒီ နဝ်း အုဝ်.
33 ဇဝ်ဖြာ အီ နပ် ဒီ ဒွါ နဝ်း ဂျီတ် ဒီ ဘေ, တဲး အန် ကွယ် ရိုမ် ဒူပ် ဘေ ဒွန် အီ. ဆာတူ.

ROM 16
1 အုဝ် ဆီ တဲး ဘေ နပ် လွင် နာင် ဖေဘီ အီ မုး ဝါ အေ အီ ဘူင် ဂါန် ခဲင် ဖိုင် ဇဝ် ယေဆူ, အီ ကွယ် ခဲင် မိူင် ကေန်ဆေ, အန် မုး ဒူအီ မွှိုမ်.
2 ကူပ် မုး အန် ဒူအီ ပီ အိုပ် ဇဝ်ဖြာ, တဲး ဘေ ရွုး အန် ဘော ဘူင် ပီ ကာအာပ် ဘူင် ဒူအီ အီ ညှိုမ် ဇဝ်ဖြာ. ဆေ အန် ဘော လုဝ် မာဆေ, တဲး ဘေ စွယ် အန်. ခုဝ်, အန် မိူဝ် ဟဲ့ စွယ် ကိူန် အီ ဟဝ်. ဘော အုဝ် အန် ဟဲ့ ဒွိုမ် စွယ်.
3 ဘော နာင် ဖီခီလာ ဂါယ် အီမာယ် အန် အီ စိူဝ် အာခီလာ, တဲး ဘေ ကာလာင် ဒီ ဂါယ် လွင် ဟဲ့ နမ်လှုဝ်း အုဝ် ဒီ ဂါယ်. ဂါယ် ဟဲ့ ဘူင် ရိုမ် ဂါန် ဇဝ် ယေဆူ ဒူပ် အုဝ်.
4 ဂါယ် ဟဲ့ ရိန် ဒီ ယမ် ကူပ် အုဝ်. အာဝ် ဝန် မီ အုဝ် အီ ဟဲ့ ဒါင် ဂုင် ဂေဇူ ဒီ ဂါယ်. ဂေ ဒူအီ အာမျုဝ် ဟဝ် အီ ကွယ် ခဲင် ဖိုင် ဇဝ် ယေဆူ အီ ကွယ် ဒွန် နာ ဒွန် ပ့လုဝ့်, ဘော ဂေ ဟဲ့ ဒါင် ဂုင် ဂေဇူ ဒီ ဂါယ်.
5 အုဝ် နမ်လှုဝ်း ဘော ဂေ ဒူအီ ခဲင် ဖိုင် ဇဝ် ယေဆူ အီ ကွယ် ရိုမ် ခဲင် ကာင် ဂါယ် တီ. အုဝ် နမ်လှုဝ်း ဘော အာအေပေနိက် အီ မုး ဂိုက် ပီ ရွက့် အုဝ်. အန် ဘော မုး အီ ညှိုမ် ဇဝ် ယေဆူ ဒီ အာတ့် အီ ဟဝ် ခဲင် အိူင် အာဆီယာ နီ.
6 အုဝ် နမ်လှုဝ်း ဘော နာင် မာရီ အီ ဟဲ့ ဂျုဝ်ဂျာ ဒီ ဘူင် ဂါန် ကိူန် အာဒါ ဘေ.
7 အုဝ် နမ်လှုဝ်း ဘော အာအန်ဒါနိတ် ဘော အာယူနီအာတ် အီ မုး ဝေါဝဲ အုဝ်. ဂါယ် ဟဲ့ ခမ် ဒီ စုဝ်း ကာပိုမ် ဒူပ် အုဝ်. ခဲင် ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဟဲ့ မုး ဂါယ် တီ, ပီ မိုဝ်း အီ ဟဝ် ဒီ ကာလာင် နာ ဘွတ် နာ မွှိုမ် လွင် ဂါယ်. ဂါယ် မိူဝ် ဟဲ့ ညှိုမ် ဇဝ် ယေဆူ အာတ့် ညှိုမ် အုဝ်.
8 အုဝ် နမ်လှုဝ်း ဘော အာအမ်ဘာလီ အီ မုး ဂိုက် ပီ ရွက့် အုဝ် ကူပ် ညှိုမ် အုဝ် ဇဝ်ဖြာ.
9 အုဝ် နမ်လှုဝ်း ဘော အာအူရာဖန် အီ ဟဲ့ ဘူင် ရိုမ် ဂါန် ဇဝ် ယေဆူ ဒူပ် ယေ, ဘော အာဆာတာကူ အီ မုး ဂိုက် ပီ ရွက့် ကာဆဝ် အုဝ်.
10 အုဝ် နမ်လှုဝ်း ဘော အာဘေန်လ, အီ မုး ဒူအီ အီ ဟဲ့ ခမ် ဒုက် ကူပ် ညှိုမ် အန် ဇဝ် ယေဆူ. အန် ယီ တူ ဝဲန် ပီ ညှိုမ် အန်. အုဝ် နမ်လှုဝ်း ဘော ဒူအီ ခဲင် န့ဟူမ် အာရီတောပူလူ.
11 အုဝ် နမ်လှုဝ်း ဘော အာဟေရုဝ်တာယာန် အီ မုး ဝေါဝဲ အုဝ်. အုဝ် နမ်လှုဝ်း ဘော ဂေ ဘီနွင် အီ ညှိုမ် ဇဝ် ယေဆူ အီ ကွယ် ခဲင် ကာင် အာနာဆုန်.
12 အုဝ် နမ်လှုဝ်း ဘော နာင် တာရူဖုဝ်နီ ဘော နာင် တာရူဖုဝ်ဆာ အီ ဟဲ့ ဂျုဝ်ဂျာ ဒီ ဘူင် ဂါန် ဇဝ်ဖြာ. အုဝ် နမ်လှုဝ်း ဘော နာင် ဘေရူဆီ အီ မုး ဂိုက် ပီ ရွက့် အုဝ်. ဘော အန် ဟဲ့ ဂျုဝ်ဂျာ ဒီ ဘူင် ကိူန် ဂါန် ဇဝ်ဖြာ.
13 အုဝ် နမ်လှုဝ်း ဘော အာရူဖူ အီ မုး ဒူအီ ပီ ရဝ်း ဇဝ်ဖြာ, ဘော မာ အန် အီ ဟဲ့ မာတ် အုဝ် ဟဲ့ ပီ ဂွန် အန်.
14 အုဝ် နမ်လှုဝ်း ဘော အာဆူကြိတ်, ဘော အာဖာလေကုန်, ဘော အာဟေရေမ်, ဘော အာဘတ်ရောဘာ, ဘော အာဟေရာမက်, ဘော ဂေ ဘီနွင် အီ ကွယ် ရိုမ် ဒူပ် ဂေ.
15 အုဝ် နမ်လှုဝ်း ဘော အာဖီလောကုတ် ဘော နာင် ယူလီ ဘော အာနေရူ ဂါယ် ဝါ အန် အီ မုး အီဘိုန့် ဘော အာအုဝ်လိမ်ဘာ ဘော ဂေ ဒူအီ အီ ညှိုမ် ဇဝ်ဖြာ ဒွန် အီ အီ ကွယ် ရိုမ် ဒူပ် ဂေ.
16 တဲး ဘေ လာယ် မွင့်ကာရာ ဒွါ ဒွန် အီ ဘော လာယ် အုး ပီ ဘီနွင် အီ ဟဲ့ လာယ် ရွက့်. ဂေ ဒူအီ ခဲင် ဖိုင် ဇဝ် ယေဆူ မိူဝ်, ဟဲ့ နမ်လှုဝ်း ဘေ ဘော ဒီမွှတ် လွင် ဘေ.
17 အိုယ် ဘေ ဘီနွင်, အုဝ် ဒမ် ဘေ, တဲး ဘေ ဆာဒိက် ဒီ ဂေ ဒူအီ အီ နပ် ဒီ ဘူင် တဲး ဘေ လာယ် ကာယဝ်း ကာရေး ဘော ဘူင် တဲး န့ ညှာပ် ဒူပ် ဇဝ် ယေဆူ ဘော မာနုဝ် ကာဘး ဒီ ပဲ့ ဟဲ့ ဒွိုမ် ဟေန် ဘေ. ကွဲ့ တဲး ဘေ ဒူပ် ဒူအီ ဂေ တီ.
18 ခုဝ်, ဒူအီ ဂေ တီ, ဂေ ဘူင် လဲ တဲး ဝတ့် ဂေ ဂိုဝ်း. ဂေ တူ ဘူင် ဂါန် ဇဝ် ယေဆူ အီ မုး ဇဝ်ဖြာ ပီ ကြိုပ် အေ. ဂေ ဘော နပ် ဒီ ကာလာင် ဂြုဝ်း ဒါခိုယ် ဂြုဝ်း ငါမ်, ဘော မှုဝ် ဒီ ကာလုဝ် ဒူအီ အီ တူ ဇေန့်ဇာ, အီ ငှိုယ် ညှိုမ်.
19 ဒူအီ ဘောကာဂ့လျီတ် ဟဲ့ နပ်, ဘေ ဟဲ့ ညှိုမ် ဟဲ့ ထူမ် ဂြုဝ်း ဇဝ်ဖြာ. ခုဝ်, အုဝ် မိူဝ် ဟဲ့ ခူယ် ခါခ်ု. အုဝ် ဘော ဆီ တဲး ဘေ မိုဝ်း အာငျာန် အီ ဘွတ် အီ မွှိုမ်, တဲး ဘေ မိုဝ်း ဘော နဝ်း ဆိူဝ် နဝ်း မှာန်, ကွဲ့ တဲး ဘေ ဘူင် နာ ဟာယ် နာ မိူက်.
20 အာဝ် ဘော လှေန့် ဇဝ်ဖြာ အီ နပ် ဒီ ဒွါ နဝ်း ဂျီတ် ဒီ ဘေ, အန် ဒီ ထိပ် ဘုဝ် ကာနမ် အီ စိူဝ် ဆာတာန်, တဲး အန် ကွယ် ခြိုမ် ပ့လဝ် ဘေ. တဲး ဇဝ် ယေဆူ အီ မုး ဇဝ်ဖြာ ပီ ကြိုပ် အေ ဂေဇူ ဘေ ဆေဆေ.
21 ဘော အာထီမုဝ်ထေ အီ ဘူင် ရိုမ် ဂါန် ဒူပ် အုဝ်, ဘော အန် နမ်လှုဝ်း ဘေ. ဘော အာလူဆီ ဘော အာယာဆူန် ဘော အာဆာဆီဒါ အီ မုး ဝေါဝဲ အုဝ်, ဂေ ဟဲ့ နမ်လှုဝ်း ဘေ.
22 အုဝ် အာတေရာတီ အီ မုး ဒါ ဇာရေ အီ ဒဲမ် ပဲ့ နီ, အုဝ် နမ်လှုဝ်း ဘေ ကူပ် ညှိုမ် အေ ဇဝ်ဖြာ.
23 အာဂါယူ အီ မုး ဒါ ကာညာ ကာင် ဒူင် ကွယ် အုဝ် နီ, အန် ဟဲ့ တဲး ဂေ ဒူအီ ခဲင် ဖိုင် ဇဝ် ယေဆူ တး ကွယ် ကာဇု ဒီ ကာင် အန်. ဘော အန် ဟဲ့ နမ်လှုဝ်း ဘေ. ဘော အာရာထူ အီ မုး ဒါ အီ ပါ ရွိုန် ခဲင် မိူင်, ဘော အာကာစူ အီ မုး ဘီနွင် အေ အူ ဝီ, ဂါယ် ဟဲ့ နမ်လှုဝ်း ဘေ.
24 တဲး ဇဝ် ယေဆူ ဂေဇူ ဘေ ဒွန် အီ. ဆာတူ.a
25 တဲး အေ အိူပ် ဇဝ်ဖြာ အီ မိုဝ်း အာဖုင် ဒင်ခုဝ် တာင်. အန် ဇဝ် ဘော နပ် ဒီ တဲး ဘေ ညှိုမ် ဆီချာ ကူပ် ညှိုမ် ဘေ ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, အီ မုး လွင် ဇဝ် ယေဆူ. န့ မုး ဂြုဝ်း ပဲ့ ဟဲ့ ကာလာင် အီ ဒီ ဘေ. အူ ဆိန့် ဒေါ မွိုန် ဟဲ့ လှေန့် ကာဆဝ် ဇဝ်ဖြာ တူ ဒွိုမ် တဲး အီ နပ် လွင် အန် တီ.
26 အန် ဇဝ် အီ ကွယ် ဆေဆေ, အန် ဟဲ့ ဒွိုမ် စ်ု ဂေ ဒူအီ အီ ဘျာန် ဂြုဝ်း အန်, တဲး ဂေ ဒဲမ် အုန် လွင် အန် တီ. ဒေါ တီ နီ, အန် ယီ ဟဲ့ တဲး န့ လိုဝ်း ဆီချာ လွင် ပီ ဒဲမ် အုန် ဂေ တီ. အန် ဇဝ် ဟဲ့ ဘူင် ပါယ် တီ, တဲး ဂေ ဒူအီ ဒွန် မျုဝ် အီ ကွယ် ဒဲင် ကာဒါယ် ပွိုန် ဒီ ညှိုမ် ဘော ထူမ် ဒူပ် ဂြုဝ်း အန် တီ.
27 ခုဝ်, ကူပ် ညှိုမ် အေ ဇဝ် ယေဆူ, တဲး အေ အိူပ် မျုက် ဇဝ်ဖြာ အီ မုး မီ အူ ကာဒင် အီ ဟဲ့ မိုဝ်း အာငျာန် ဘွတ်. တဲး အေ အိူပ် မျုက် အန် ဇဝ် ဆေဆေ, တဲး အာဖုင် ဒင်ခုဝ် အန် ဝဲ ကိူန် ဆေဆေ. ဆာတူ.

1CO 1
1-3 အုဝ် အာပေါလူ ဟဲ့ ဒဲမ် ပဲ့ နီ, တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် ခုဝ်ရိန်ထူ. အုဝ် မုး ဒူအီ ပီ ရဝ်း ပီ တိုယ် ဇဝ် ယေဆူ. ဘော ဇဝ်ဖြာ ဟဲ့ အိုင် ဒီ ရဝ်း အုဝ်. ဇဝ်ဖြာ ဟဲ့ ရဝ်း ဘော ဘေ. အန် ဟဲ့ တဲး ဘေ ဘဲန် ဒူအီ အီ ဆီငါ ဘွတ် ကူပ် ညှိုမ် ဘေ ဇဝ် ယေဆူ, တဲး ဘေ ဘဲန် ဒူအီ ပီ အိုပ် အန်. ဘော အုဝ် ဘော အာဆူထိင် အီ မုး ဘီနွင် အေ, ယာယ် ဟဲ့ ဆာခိုဝ် တဲး ဇဝ်ဖြာ ဂေဇူ ဘေ. ဘော ဘေ ဘော ဂေ ဒူအီ ဘောကာဂ့လျီတ် အီ ကွယ် ဒွန် နာ ဒွန် ပ့လုဝ့်, ဘေ အီ ဂါဝ် ပွုန် ဇဝ် ယေဆူ အီ မုး ဒါ ကာညာ အီ အိုပ် အေ, တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ ဘော ဒွါ နဝ်း ဂျီတ် ဒီ ဘေ.
4 ဆေဆေ အုဝ် ဘော ဒါင် ဂုင် ဂေဇူ ဒီ ဇဝ်ဖြာ ပီ ကြိုပ် အုဝ်. ခုဝ်, ဇဝ်ဖြာ ဟဲ့ ဂေဇူ ဘေ, တဲး ဘေ ပွိုန် ဒီ ညှိုမ် ဇဝ် ယေဆူ.
5 ကူပ် ညှိုမ် ဘေ ဇဝ် ယေဆူ တီ, ဘေ ဟဲ့ ပွိုန် ဘဲန် မျုဝ် ဘဲန် မျုဝ်, တဲး န့ ပီ ဘေ ဟဲ့ ခြမ် ကာဆဝ်. ဘေ ဟဲ့ နပ် ဘဲန် မျုဝ် ဘဲန် မျုဝ် ဘော နပ် ပီ ဒီ ပါယ် ဒီ ကာလာင်.
6 ပီ ကာလာင် ယေ ဒီ ဘေ လွင် ဇဝ် ယေဆူ, န့ ဟဲ့ လိုဝ်း ဆီချာ ဒီ ဘေ.
7 ခုဝ်, ဘေ မိူဝ် ဟဲ့ မိုဝ်း တူတ့် ဒွန် မျုဝ် ပီ ဂေဇူ အန် ဇဝ် ဒီ ဘေ. ဘေ ဘော ကာပြာ ကာဆဝ်, ဘ်ု ပန် ဒီ ဝီ တး ဇဝ် ယေဆူ ပေါ အူ ဇေန့်, တဲး ဒွန် အီ ယိုဝ် အန်.
8 အန် ဇဝ် ဒီ ဘော ယွတ် မဲန် ဘေ, တဲး ဘေ ညှိုမ် ဆီချာ, တဲး န့ ကော ဇမ် ပန် ဒီ ဟွတ့် တူတ့်. ဒေါ ဇမ် ဆီငဲ ဝီ တး လူင် ဇဝ် ယေဆူ, ကွဲ့ တဲး အီ ဟဝ် မိုဝ်း ဒီ ကာလာင် နာ တူ မွှိုမ် မာဆေ လွင် ဘေ.
9 ဇဝ်ဖြာ အီ ဟဲ့ တဲး ဘေ ပွိုန် ဒီ ကွယ် ရိုမ် ဒူပ် ဇဝ် ယေဆူ အီ မုး ဂွန် ဇဝ်ဖြာ, အန် မိုဝ်း နဝ်း ဆိူဝ်, တဲး ဘေ ပွိုန် ဒီ ဘိုင် အန်. ဇဝ် ယေဆူ ဘော မုး ဒါ ကာညာ အီ အိုပ် အေ.
10 အိုယ် ဘေ ဘီနွင်, ကူပ် ဟဲ့ တဲး ဇဝ် ယေဆူ အုဝ် ကာလာင်, အုဝ် မှာန့် ကာဆဝ် ဒီ ဘေ, တဲး ဘေ ဒွန် အီ လာယ် ဖြူမ် ရိုမ်. ကွဲ့ တဲး ဘေ လာယ် ကာယဝ်း. ပါယ် တီ, ပီ ခြာမ် ဘေ ဒီ ဘူင် ဘော ပီ ဆုင်ဖျာတ် ဘေ ဒွန် မျုဝ်, တဲး န့ တဲး ဘေ ဘဲန် အူ နဝ်း.
11 အိုယ် ဘေ ဘီနွင်, အုဝ် ဟဲ့ ယိုဝ် လွင် ပီ လာယ် ကာအေး ကာထဲန့် ဘေ. ဂေ ဒူအီ အီ ကွယ် ခဲင် ကာင် နာင် ခ့လုဝ်အေ, ဂေ ဟဲ့ ဟွတ့် ကာလာင် ဒီ အုဝ်.
12 ပီ ဆီ ကာလာင် အုဝ် ဒီ ဘေ န့ ပါယ် နီ. ဘေ ဘော လာယ် ကာလာင် ကာဘး ကာတဲ ဘေ. မင် အီ ဘော တဝ်း, “အုဝ် မုး ဒီဘဲ ဒါ ဆာရာ အာပေါလူ.” မင် အီ ဘော တဝ်း, “အုဝ် မုး ဒီဘဲ ဒါ ဆာရာ အာဖောလူန်.” မင် အီ ဘော တဝ်း, “အုဝ် မုး ဒီဘဲ ဒါ ဆာရာ အာခေဖာတ်.”a မင် အီ ဘော တဝ်း “အုဝ် မုး ဒီဘဲ ဇဝ် ယေဆူ.” ဘေ လာယ် ကာထဲန့် ပါယ် တီ.
13 ဇဝ် ယေဆူ ယီ မုး အူ ကာဒင်, အာဝ် ပွိုန် ကာယဝ်း. အာဝ် မုး ဒါ ဆာရာ အာပေါလူ အီ ဟဲ့ ခမ် ဒီ ယမ် ဒီ ရွင့် ကာဝဲ့ ဒါင် ဘေ. အာဝ် မုး ကူပ် ညှိုမ် ဘေ ဒီ ဒါ ဆာရာ အာပေါလူ ဘေ ဟဲ့ ခမ် ဒီ စိုပ် ခဲင် အိုမ်.
14 အုဝ် ဒါင် ဂုင် ဂေဇူ ဒီ ဇဝ်ဖြာ ကူပ် တူ ဒွိုမ် စိုပ် အုဝ် အာဆေ ခဲင် အိုမ်. န့ မိုဝ်း မီ အာခါရီဖူ ဂါယ် အာဂါယူ ပဲ့ ဟဲ့ စိုပ် အုဝ် ခဲင် အိုမ်.
15 ကူပ် န့ ပါယ် တီ, အာဝ် မိုဝ်း အီ ပွိုန် တဝ်း, အန် ဟဲ့ ခမ် ဒီ စိုပ် ခဲင် အိုမ် ကူပ် ညှိုမ် အန် ဒီ အုဝ်.
16 အော, ဟဲ့ မှာန်, အုဝ် ဟဲ့ စိုပ် ဘော အာဆာဖာန် ဘော ဒူအီ ခဲင် န့ဟူမ် အန် ခဲင် အိုမ်. ဒဲင် တီ အုဝ် တူ လှုဝ်း အာဆေ ပဲ့ ဟဲ့ စိုပ် အုဝ် ခဲင် အိုမ်.b
17 ခုဝ်, ဇဝ် ယေဆူ တူ စ်ု အုဝ် စိုပ် အီ ခဲင် အိုမ်. အန် ဇဝ် စ်ု အုဝ် ဟာဝ် ကာလာင် လွင် ဇဝ်ဖြာ ချွတ် ဒူအီ, တဲး န့ ဘဲန် နဝ်း ဒါခိုယ် ဒီ အီ. လွင် ပီ ကာလာင် အုဝ် တီ, အုဝ် တူ ကာလာင် ဒူပ် အာငျာန် ဒူအီ ဒဲင် ကာဒါယ် နီ. အုဝ် တူ ဆီ ဝဲန် ပွုန် ဇဝ် ယေဆူ ဒေါ ဟဲ့ ခမ် အန် ဒီ ယမ် ဒီ ရွင့် ကာဝဲ့.
18 ဂေ အီ ဒီ စုဝ်း ကာလုဝ့် ငါရာယ်, ဂေ ထာင် လွင် ဇဝ် ယေဆူ ဟဲ့ ခမ် ဒီ ယမ် ဒဲင် ရွင့် ကာဝဲ့, န့ မုး ဂြုဝ်း ရိုဝ်, ဂြုဝ်း တူ မိုဝ်း ဒီခုဝ်. အေ ဒူအီ ပီ ချွတ် ဇဝ်ဖြာ, အေ ယီ ဟဲ့ နပ်, ဂြုဝ်း တီ မိုဝ်း ပွုန် ဇဝ်ဖြာ.
19 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် အုန် လွင် ဇဝ်ဖြာ တဝ်း, “အုဝ် ဒီ ပျာတ့် ဝဲန် အာငျာန် ဂေ ဒူအီ အီ မိုဝ်း အာငျာန်. ဘော ပီ နပ် ဂေ အီ လွှက့် လှဲမ်, အုဝ် တူ တဲး န့ မိုဝ်း ဒီခုဝ်.”
20 ဆေ ဟီ ပါယ် တီ, အာဝ် မိုဝ်း အာဆေ အီ မိုဝ်း အာငျာန်. အာဝ် မိုဝ်း ဒါ ဆာရာ အီ နပ် ဒီ မာနုဝ် အီ ဟဝ်. ဘော ဂေ ဒါ ဆာရာ အီ နပ် ဒီ ကာမွုန် လွင် ပီ ပါယ် ဒဲင် ကာဒါယ် နီ အာဝ် မိုဝ်း ဒီခုဝ်. ပီ ကာဖာ, ပီ ထာင် ဒူအီ ဒဲင် ကာဒါယ် နီ ဟဲ့ မုး အာငျာန် ဘွတ်, ဇဝ်ဖြာ ယီ တဝ်း, န့ ရိုဝ်.
21 ခုဝ်, အာဆေ မိုဝ်း အာငျာန် ဒူအီ, အန် တူ နပ် မာဆေ လွင် ဇဝ်ဖြာ. ဇဝ်ဖြာ ယီ အိုင် ဒီ တဲး ဒဲစေန့် အန် ကာလာင် ဂြုဝ်း အန် ဒီ ဒူအီ. ဂေ ဒူအီ ဒဲင် ကာဒါယ် ပီ ဘော တဝ်း, န့ တူ မိုဝ်း ဒီခုဝ် မိူဝ်, ဇဝ်ဖြာ ယီ တဝ်း ဒီ ချွတ် ဂေ အီ ညှိုမ် ဂြုဝ်း တီ. အာငျာန် ဇဝ်ဖြာ ဟဲ့ ဘူင် ပါယ် တီ.
22 ဂေ ဒူအီ ယူဒါ, ဂေ ဆီ ယိုဝ် မီ အီ မွှိုမ် အာမ်. ဂေ ဒူအီ ဂြိက်, ဂေ ဘော ဆီ မိုဝ်း မီ အာငျာန်.
23 အီ မုး ယေ, ယေ ကာလာင် လွင် ဇဝ် ယေဆူ ဟဲ့ ခမ် ဒီ ယမ် ဒဲင် ရွင့် ကာဝဲ့. ဂေ ဒူအီ ယူဒါ ယီ ကာအိး ဂြုဝ်း တီ. န့ ပီ ဂေ တာ ဒုး ပ့လဝ် ဂေ, တဲး ဂေ ကေး. ဂေ ဒူအီ အာမျုဝ် ဟဝ် ဘော ထာင်, န့ မုး ဂြုဝ်း ရိုဝ်, ဂြုဝ်း တူ မိုဝ်း ဒီခုဝ်.
24 မာလဲ, ဆေ န့ မုး ဂေ ဒူအီ ပီ ရဝ်း ဇဝ်ဖြာ, ဘော မုး ဒူအီ ယူဒါ, ဘော မုး ဒူအီ ဂြိက်, ဂေ တဝ်း, ဇဝ် ယေဆူ ဟဲ့ ဘျ ပွုန် ဇဝ်ဖြာ ဘော အာငျာန် ဇဝ်ဖြာ အီ ဘွတ်.
25 ခုဝ်, ဆေ ဒူအီ တဝ်း, ဂြုဝ်း ဇဝ်ဖြာ လွင် ဇဝ် ယေဆူ တွိုန် ဟဲ့ မုး ဂြုဝ်း ရိုဝ်, ရိုဝ် တီ ဟဲ့ မွှိုမ် လွှိုမ် အာငျာန် ဒူအီ. ဆေ ဒူအီ ဘော တဝ်း, ပွုန် ဇဝ်ဖြာ အာဝ် တာင်, န့ ယီ တာင် လွှိုမ် ပွုန် ဒူအီ.
26 အိုယ် ဘေ ဘီနွင်, တဲး ဘေ လှုဝ်း ဒေါ ဒဲ့ ဇဝ်ဖြာ ဒီ ဘေ, ဘေ မုး ဒူအီ ပါယ် မှဝ်. ဆေ န့ ဒူပ် ပီ ထာင် ဒူအီ ဒဲင် ကာဒါယ် နီ, ဘေ အီ မိုဝ်း အာငျာန်, အီ မိုဝ်း ပွုန်, အီ မုး ခြိုဝ် ဇဝ် ခြိုဝ် ခုန်, ဘေ ပြေတ့် ကာဆဝ်.
27 ပါယ် တီ, ပီ ထာင် ဂေ ဒူအီ ဒဲင် ကာဒါယ် နီ ဟဲ့ ရိုဝ်, ဇဝ်ဖြာ ဟဲ့ ရဝ်း တဲး ဂေ အီ မိုဝ်း အာငျာန် ဝီ ဆာယ် အီ. ပီ ထာင် ဂေ ဒူအီ ဒဲင် ကာဒါယ် နီ အာဝ် မိုဝ်း ပ့လူမ်, ဇဝ်ဖြာ ဟဲ့ ရဝ်း တဲး ဂေ အီ မိုဝ်း ပ့လူမ် ဝီ ဆာယ် အီ.
28 ပီ အာထာင် တျီ့ ဒူအီ ဒဲင် ကာဒါယ်, ပီ ဇွင့် အီ ဟဝ်, ပီ ကြာန် အီ ဒီ ယိုဝ်, ပီ ထာင် အီ ဟဝ် အာဝ် မိုဝ်း ဒီခုဝ်, ဇဝ်ဖြာ ဝီ ရဝ်း ဂေ တီ, တဲး န့ လိုဝ်း ဆီချာ လွင် ပီ ထာင် ဒူအီ ဟဲ့ အာရေ တာင်, န့ တူ မိုဝ်း ဒီခုဝ်.
29 ခုဝ်, ဇဝ်ဖြာ ဘူင် ပါယ် တီ, ကွဲ့ တဲး န့ မိုဝ်း အာဆေ အီ ပွိုန် ဒီ ပီခိုက် နဝ်း အန် ဒီ အာတ့် ဇဝ်ဖြာ.
30 ပါယ် တီ ဇဝ်ဖြာ ဟဲ့ ဘူင် တဲး အေ ပွိုန် ဒီ ကွယ် ရိုမ် ဒူပ် ဇဝ် ယေဆူ. အန် ဇဝ် မိူဝ် ဟဲ့ ဘူင် တဲး အေ မိုဝ်း အာငျာန် ကူပ် ညှိုမ် အေ ဇဝ် ယေဆူ. အန် တဲး အေ မိုဝ်း နဝ်း လုယ် နဝ်း ဘွတ်. အန် မိူဝ် ဟဲ့ ထုတ် လေး အေ ခဲင် မှာပ်.
31 န့ ပီ ပဲ့ ဟဲ့ ဒဲမ် အုန် ခဲင် ဘပ် ဇဝ်ဖြာ. န့ တဝ်း, “အာဆေ ဆီ အိူပ်, တဲး အန် အိူပ် မီ ဇဝ်ဖြာ.”

1CO 2
1 အိုယ် ဘေ ဘီနွင်, ဒေါ တး ကာလာင် အုဝ် ဒီ ဘေ လွင် ဇဝ်ဖြာ ပီ တူ ဒွိုမ် ယိုဝ် ဘေ, အုဝ် တူ ကာလာင် ဂြုဝ်း အီ ခိုက် ဘော ဂြုဝ်း အီ မုး အာငျာန် ဒူအီ.
2 ခုဝ်, ဒေါ ကွယ် ရိုမ် အုဝ် ဒူပ် ဘေ, အုဝ် ဟဲ့ အုန် နဝ်း တဝ်း, အုဝ် တူ ကာလာင် မာဆေ ဒဲင် ကာလာင် လွင် ဇဝ် ယေဆူ အီ ဟဲ့ ခမ် ဒီ ယမ် ဒဲင် ရွင့် ကာဝဲ့.
3 ဒေါ တး အုဝ် ဒူင် ကွယ် ဘေ, အုဝ် ဟဲ့ ဒီလှး, တူ မိုဝ်း ဟဲန့်. အုဝ် ဘော ယုဝ် ကော ဒီယေန့်.
4 ဂြုဝ်း အုဝ် ဘော ဒါရာ ပီ ကာလာင် အုဝ်, န့ တူ ဒူပ် ပီ ပါယ် အာငျာန် ဒူအီ. အုဝ် မိူဝ် တူ ကာဆုး နဝ်း ဘေ. မာလဲ, ဒေါ ကာလာင် အုဝ် ဂြုဝ်း တီ, န့ မုး နဝ်း ဖွိုမ် ဇဝ်ဖြာ ဘော ပွုန် အန် အီ တဲး န့ ကာလှုး ဒီ နဝ်း ဘေ.
5 ဇဝ်ဖြာ ဟဲ့ ဘူင် ပါယ် တီ, ကွဲ့ တဲး ဘေ ညှိုမ် အာငျာန် ဒူအီ, တဲး ဘေ ယီ ညှိုမ် ဘိုင် ပွုန် ဇဝ်ဖြာ.
6 ဆေ န့ ယီ မိုဝ်း ဒူအီ အီ ဟဲ့ ညှိုမ် ဆီချာ, ယေ ကာလာင် လွင် အာငျာန် ဒီ ဂေ. မာလဲ, န့ တူ မုး အာငျာန် ဒူအီ အီ ကွယ် ဇာတ် နီ. အာဝ် မုး အာငျာန် ဂေ ဒါ ကာညာ အီ အိုပ် ကာဒါယ် နီ. အာငျာန် ဂေ တီ ဒီ ဟြာယ် တူတ့်.
7 ပီ ကာလာင် ယေ ယီ မုး အာငျာန် ဇဝ်ဖြာ ပီ တူ ဒွိုမ် နပ် ဒူအီ. အာငျာန် တီ ဇဝ်ဖြာ ဟဲ့ ဘ့လေး အုန် ဆိန့် ဒေါ ဂုဝ် အန်, တဲး အန် ဒွါ အာဖုင် ဒင်ခုဝ် အန် ဒီ ယေ ဒေါ တီ နီ.
8 ဂေ ဒါ တာင် အီ အိုပ် ဒဲင် ကာဒါယ် နီ, အာဝ် မိုဝ်း အာဆေ အီ နပ် လွင် အာငျာန် တီ, န့ တူ ကာလှုး ဒီ နဝ်း ဂေ. ဆေ ဂေ နပ်, ဂေ တူ ငဝ်း ဇဝ် ယေဆူ အီ မိုဝ်း အာဖုင် ဒင်ခုဝ် တာင်. ဂေ တူ တဲး အန် ယမ် ဒဲင် ရွင့် ကာဝဲ့.
9 မာလဲ, န့ ဟဲ့ ဒွိုမ် ဒဲမ် အုန် ခဲင် ဘပ် ဇဝ်ဖြာ တဝ်း, “မျုဝ် ပီ တူ ဒွိုမ် နပ်, တူ ဒွိုမ် ယိုဝ် ဒူအီ, မျုဝ် ပီ ဟူ နပ် ဒူအီ ဒီ ဇေန့်ဇာ, ဇဝ်ဖြာ ဟဲ့ ရဲန် အုန် မျုဝ် တီ အာဒါ ဂေ ဒူအီ အီ ရွက့် အန်.”
10 န့ ယီ မုး ယေ, ဇဝ်ဖြာ ဟဲ့ တဲး နဝ်း ဖွိုမ် အန် ဘျ ဒီ ယေ လွင် ဇိုဝ် တီ. ခုဝ်, နဝ်း ဖွိုမ် ဇဝ်ဖြာ နပ် ဒီ ဆာခိ ဒီ ယွတ် တူတ့် ဒွန် မျုဝ်, တဲး အန် ဘော နပ် အီ လိုက် ကာဆဝ် လွင် ဇဝ်ဖြာ.
11 ဒူအီ မိူဝ် တူ နပ် နဝ်း အီ ဟဝ်, န့ မိုဝ်း မီ ဒုဝ် ဘြိမ် အန် အီ ဝီ နပ် နဝ်း အန်. ဇဝ်ဖြာ ဘော ပါယ် တီ. အာဝ် မိုဝ်း အီ နပ် နဝ်း ဇဝ်ဖြာ. န့ မိုဝ်း မီ နဝ်း ဖွိုမ် ဇဝ်ဖြာ, အီ နပ်.
12 အေ ယီ တူ မိုဝ်း အာငျာန် ဂေ ဒူအီ ဒဲင် ကာဒါယ် နီ. ဇဝ်ဖြာ ဟဲ့ ဒွါ ဒီ ယေ နဝ်း ဖွိုမ် အန်, တဲး ယေ နပ် ခဲ့ ကိူန် ပဲ့ ဟဲ့ ဂေဇူ ဇဝ်ဖြာ ဒီ ယေ.
13 ကူပ် န့ ပါယ် တီ, ယေ တူ ကာလာင် အာငျာန် ပီ မာနုဝ် ဒူအီ, ယေ ကာလာင် ပီ မာနုဝ် နဝ်း ဖွိုမ် ဇဝ်ဖြာ. ယေ ကာလာင် အီ ဒူပ် နဝ်း ဖွိုမ် ဇဝ်ဖြာ, တဲး ဂေ အီ မိုဝ်း နဝ်း ဖွိုမ် ဇဝ်ဖြာ နပ် လွင် အန်.
14 ဆေ ဒူအီ တူ မိုဝ်း နဝ်း ဖွိုမ် ဇဝ်ဖြာ, ပီ ဒွါ နဝ်း ဖွိုမ် ဇဝ်ဖြာ တူ ပွိုန် ဒီ လိုပ် ခဲင် နဝ်း အန်, အန် ထာင် အာဝ် မိုဝ်း ဒီခုဝ်. အန် မိူဝ် တူ နပ် ဒီ ထူမ်, တဲး န့ ကာလှုး ဒီ နဝ်း အန်. ခုဝ်, န့ မုး နဝ်း ဖွိုမ် ဇဝ်ဖြာ အီ တဲး အီ နပ်.
15 ဝီ မှဝ် အီ မိုဝ်း နဝ်း ဖွိုမ် ဇဝ်ဖြာ, အန် နပ် ဒီ ကာလာင် လွင် ပီ ဘူင် ဒူအီ ဒွန် မျုဝ်, ယုဝ် န့ မွှိုမ် တူ မွှိုမ်. မာလဲ, န့ တူ မိုဝ်း အာဆေ အီ ဝီ ပွိုန် ကာလာင် လွင် အန်.
16 န့ ဟဲ့ မှာန်, ပီ ဒွိုမ် ဒဲမ် အုန် ခဲင် ဘပ် ဇဝ်ဖြာ တဝ်း, “အာဝ် မိုဝ်း အီ နပ် နဝ်း ဇဝ်ဖြာ, တဲး အန် ဝီ ပွိုန် ဒီ မာနုဝ် အန် ဇဝ်.” အီ မုး အေ, ပီ ဇေန့်ဇာ အေ ဟဲ့ ဒူပ် ပီ ဇေန့်ဇာ ဇဝ် ယေဆူ.

1CO 3
1 အိုယ် ဘေ ဘီနွင်, အုဝ် တူ ပွိုန် ကာလာင် ဒီ ဘေ, တဲး န့ ပီ အုဝ် ကာလာင် ဒီ ဂေ အီ ဟဲ့ မိုဝ်း နဝ်း ဖွိုမ် ဇဝ်ဖြာ. အုဝ် လုဝ် ကာလာင် ဒီ ဘေ တဲး န့ ပီ ဘေ ဆီ ဒူပ် အာငျာန် ဒူအီ, ဘေ ပီ ဂွန် င အီ ဆီ ညှိုမ် ကာမာယ် ဇဝ် ယေဆူ.
2 ကူပ် ညှမ် ကာဂိုင် ကာဒါန် ဘေ, အုဝ် ညှမ် ပွိုန် တဲး ဘေ ဟူမ် ပီ ဒီ ဟူမ် အီ ပ့လူမ်. န့ ပီ အုဝ် ဆီ တဲး ဘေ ဒျီင် မီ အိုမ် ပူ. ဇမ် ဒေါ တီ နီ, ဘေ ညှမ် ကာဂိုင် ကာဒါန်.
3 ခုဝ်, ဘေ ဒူပ် နဝ်း ဒုဝ် ဘြိမ် ဘေ. ဆေ ဘေ ယီ လာယ် ကာအေး လာယ် ကာထဲန့်, လာယ် ဆီဂဲ့, ဘေ ပီ ဒူအီ အီ တူ နပ် ဇဝ်ဖြာ.
4 ခုဝ်, ဘေ မင် အီ တဝ်း, “အုဝ် မုး ဒီဘဲ ဒါ ဆာရာ အာပေါလူ.” မင် အီ ဘော တဝ်း, “အုဝ် မုး ဒီဘဲ ဒါ ဆာရာ အာဖောလူန်.” ကူပ် ပီ ဘူင် ဘေ တီ, ဘေ ပီ ဒူအီ တူ နပ် ဇဝ်ဖြာ.
5 ဆေ န့ ပါယ် တီ, ဒါ ဆာရာ အာဖောလူန် မုး အာဆေ.း ဒါ ဆာရာ အာပေါလူ မုး အာဆေ.း ယာယ် ဘော အာ ဝီ, ယာယ် မုး မီ ဒဲစေန့် ဇဝ်ဖြာ. ယာယ် မာနုဝ် တဲး ဘေ ညှိုမ် ဇဝ် ယေဆူ. ယာယ် ဘော အာ ဝီ ဘူင် ဂါန် ပီ အာပ် ဇဝ်ဖြာ ယာယ် ဘူင်.
6 အုဝ် ပီ ဒူအီ အီ ဆမ် ဆီမာ ငှုဝ်. ဒါ ဆာရာ အာဖောလူန် ဘော ပီ ဒူအီ အီ ရိုက် အိုမ်. ဇဝ်ဖြာ ယီ ဘူင် တဲး န့ ဟြေး, တဲး န့ တာင်.
7 ခုဝ်, ဒူအီ အီ ဆမ် ဂါယ် ဒူအီ အီ ရိုက် အိုမ်, ဂါယ် တူ ဘော ခိုက်ခမ် ခဲ့ မှဝ်. မီ ဇဝ်ဖြာ အီ ဘူင် တဲး န့ ဟြေး တဲး န့ တာင် တီ, အန် ဟဲ့ ခိုက်ခမ်.
8 ပီ ခြာမ် ဒူအီ အီ ဆမ် ဂါယ် ဒူအီ အီ ရိုက် အိုမ် ဟဲ့ မုး အူ မျုဝ်. ဇဝ်ဖြာ ယီ ဒီ ဒွါ ရုး ဒီ ဒွန် အီ တဲး န့ ကာဒါန် ဂါန် ပဲ့ ဟဲ့ ဘူင် ဝီ မှဝ် ဝီ အန်.
9 ယာယ် ဘော အာ ဝီ, ယာယ် မုး ဒူအီ အီ ဘူင် ရိုမ် ဂါန် ဇဝ်ဖြာ. ဘေ ဘော ပီ ကာပိုမ် မာန် ဇဝ်ဖြာ. ဘေ ပီ ဘော ဟုဝ် ပီ ဆမ် ဇဝ်ဖြာ.
10 ဇဝ်ဖြာ ဟဲ့ ဂေဇူ အုဝ်, တဲး အုဝ် ပီ ဒူအီ အီ လှဲဝ် ဒီ ဆမ် ကာင်, တဲး အုဝ် ပွိုန် ဒီ ဆမ် အုန် စေန့် ရွင့် ခဲင် ဟုဝ် ဇဝ်ဖြာ တီ. ဒူအီ ပေါ အူ ဝီ ဘော ဝီ ဂုဝ် ဟုဝ့် နာ ဒဲင် စေန့် ရွင့် တီ. ဒွန် အီ ယီ လုဝ် ဆာဒိက် ဂါန် ပီ ဘူင် အန်, ရာင် အာဆေ ရာင် အန်.
11 စေန့် ရွင့် တီ ဟဲ့ ဟွတ့် ဆမ်. အာဝ် ပွိုန် ဒိုဝ်း စေန့် ရွင့် ပေါ အူ မျုဝ် ဝီ ဆမ်. န့ မုး ဇဝ် ယေဆူ အီ ပီ စေန့် ရွင့် တီ.
12 မင် အီ ဒီ ဒိုဝ်း ခြိဝ်, မင် အီ ဒီ ဒိုဝ်း ရွိုန်, မင် အီ ဒီ ဒိုဝ်း ဆဲန့်. မင် အီ ဒီ ဒိုဝ်း ဟေ, ဒိုဝ်း ပြဲ ဂေ ဟျြီင် ဝီ ဂုဝ် ဟုဝ့် နာ ဒဲင် စေန့် ရွင့် တီ.
13 ဂါန် ပီ ဘူင် ဒွန် အီ, န့ ဒီ လိုဝ်း ဆီချာ ဒေါ ဇမ် ဆီငဲ ဒီ ဝီ တး လူင် ဇဝ် ယေဆူ. ဆီငဲ တီ, ဇဝ်ဖြာ ဒီ တာ ငဝ် ဒုဝ့် ဒီ ယွတ်, ဂါန် ပီ ဘူင် ဝီ မှဝ်, န့ မုး မျုဝ် မှဝ်.
14 ဆေ ပီ ဂုဝ် ဒူအီ ဂေ တီ တူ ကာဆိုမ်, ဒူအီ ဝီ တီ မိူဝ် ဒီ ပွိုန် ရုး အန်.
15 ဆေ ပီ ဂုဝ် ဒူအီ ယီ ကာဆိုမ်, ဒူအီ ဝီ တီ, အန် မိူဝ် ဒီ စှိုမ်. အန် ယီ တူ စှိုမ် အာဆာက် အန်. န့ ဒီ ပီ အန် လွတ် ခဲင် ငဝ် တီ.
16 ဘေ လုဝ် လှုဝ်း ဆေဆေ, ဘေ ဟဲ့ ပီ ဟုဝ် ဇဝ်ဖြာ. နဝ်း ဖွိုမ် ဇဝ်ဖြာ ဟဲ့ ကွယ် ခဲင် နဝ်း ဘေ.
17 အာဆေ ဘူင် တဲး ဟုဝ် ဇဝ်ဖြာ လိုဝ်, ဇဝ်ဖြာ မိူဝ် ဒီ ဘူင် တဲး ဒူအီ တီ လိုဝ်. ခုဝ်, ဟုဝ် ဇဝ်ဖြာ န့ မုး ဒူင် ဆီငါ ဘွတ်. ဒုဝ် ဘေ ယီ ပီ ဟုဝ် ဒူင် ကွယ် ဇဝ်ဖြာ.
18 ကာတဲ ဘေ, ကွဲ့ တဲး န့ မိုဝ်း အီ ဝီ ကာလုဝ် ဒုဝ် ဘြိမ် အန်. ဆေ မင် အီ ထာင် ဂေ ဟဲ့ မိုဝ်း အာငျာန် အီ မုး အာငျာန် ဒူအီ, တဲး ဂေ မာတ် ဒုဝ် ဂေ ပီ ဒူအီ ရိုဝ်, တဲး ဂေ ဝီ ပွိုန် အာငျာန် အီ မုး အီ မှာန်.
19 ခုဝ်, ဆေ ဒူအီ ဒဲင် ကာဒါယ် နီ ထာင် အာငျာန် ဂေ ဟဲ့ ကျ ကာဆဝ်, ဒီ အာတ့် ဇဝ်ဖြာ န့ ယီ တူ မိုဝ်း ဒီခုဝ်. န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဇဝ်ဖြာ ဒီ မှေတ့် ဂေ ဒူအီ အီ မိုဝ်း အာငျာန်, အီ ထာင် ဂေ ဟဲ့ လွှက့်.”
20 ဒဲင် တီ န့ ဘော ဒဲမ် ပေါ န့ ပွါ တဝ်း, “ဇဝ်ဖြာ နပ် တူတ့် ပီ ခြာမ် ဂေ ဒူအီ အီ မိုဝ်း အာငျာန်. အန် ယီ တဝ်း, န့ တူ မိုဝ်း ဒီခုဝ် မာဆေ.”
21 ကူပ် န့ ပါယ် တီ, ကွဲ့ တဲး အာဆေ အိူပ် ပီ ဘူင် ပီ ရန့် ဒူအီ. ဆေ ဟီ ကာဖာ ဆီချာ, ခဲ့ မိုဝ်း ဒဲင် ကာဒါယ် နီ, ဘော မုး ဒူအီ, ဘော မုး ကြုဝ်ကြာမ်, ဒွန် မျုဝ် ဟဲ့ ဘဲန် တူတ့် ကြုဝ် ဘေ.
22 ဘော ပီ မာနုဝ် ဒါ ဆာရာ အာပေါလူ, ဒါ ဆာရာ အာဖောလူန် ဘော ဒါ ဆာရာ အာခေဖာတ်,a န့ ဘဲန် အာဂျိုဝ် ဒီ ဘေ. ဒဲင် တီ, ဘော ကာဒါယ် နီ, ဘော အာဆာက်, ဘော ဇဝ် မာရာန, ဘော ဘာန် ဒေါ တီ နီ, ဘော အီ ဒီ ဘဲန် နာ အာတ့် ဟာဝ်, ဇိုဝ် တီ ဒွန် မျုဝ် ဟဲ့ ဘဲန် တူတ့် ကြုဝ် ဘေ.
23 ဘေ ယီ ကွယ် ရိုမ် ဒူပ် ဇဝ် ယေဆူ ဆေဆေ. ဇဝ် ယေဆူ ယီ ကွယ် ရိုမ် ဒူပ် ဇဝ်ဖြာ ဆေဆေ.

1CO 4
1 တဲး ဘေ ဒွန် အီ မာတ် ယေ မုး ဒဲစေန့် ဇဝ် ယေဆူ, မာတ် ယေ မုး ဒူအီ ပဲ့ ဟဲ့ စ်ု ဇဝ်ဖြာ ကာလာင် ပီ တူ ဒွိုမ် ယိုဝ် အီ လွင် အန်.
2 ဒူအီ ပီ စ်ု ဇဝ်ဖြာ ဘူင် ပါယ် တီ, ဂေ ယီ ဘူင် ခါခ်ု ဇိုဝ် တီ ဆေဆေ.
3 န့ ပီ ဘော မုး ဘေ, ပီ ဘော မုး ဒါ တာင် အီ တဝ်း ဒီ ဆုင်ဖျာတ် လွင် အုဝ်, အုဝ် မိူဝ် တူ ဒိုဝ်း ဒီ ထူမ်. အုဝ် မိူဝ် တူ ဆုင်ဖျာတ် မာဆေ လွင် ပီ ဘူင် အုဝ်.
4 အုဝ် တူ နပ် မှာပ် ခဲင် နဝ်း အုဝ်. ပီ ဘော ဟဲ့ ပါယ် တီ မိူဝ်, အုဝ် တူ တဝ်း အုဝ် တူ မိုဝ်း မှာပ်. န့ ယီ မုး ဇဝ်ဖြာ အီ ဒီ ဆုင်ဖျာတ် လွင် ပီ ဘူင် အုဝ်.
5 ခုဝ်, ကွဲ့ တဲး ဘေ ပီခြန် ဒီ ဆုင်ဖျာတ် အာရေ အီ အာတ့် ဇမ် အာခြာဝ် အန်. တဲး ဘေ ဘ်ု တဲး ကော ဇမ် ပန် ဒီ ဝီ တး လူင် ဇဝ် ယေဆူ. ခဲ့ ပီ ချြီင် အီ ခဲင် အပ် ဝွင့်, အန် ဇဝ် ဒီ ဝီ တဲး န့ လိုဝ်း ခဲင် ဘ့လာင်. ပီ ကာဖာ ဒူအီ ခဲင် နဝ်း ဂေ မိူဝ်, န့ ဒီ ဝီ လိုဝ်း ဆီချာ. ဝါယ် တီ, ဇဝ်ဖြာ ဒီ ဝီ မျုက် ဒူအီ ဒွန် အီ ခဲ့ ကာအာပ် မျုက် ဝီ မှဝ် ဝီ အန်.
6 အိုယ် ဘေ ဘီနွင်, အုဝ် ဟဲ့ ကာလာင် ဇိုဝ် တီ လွင် ဒါ ဆာရာ အာဖောလူန် ဘော လွင် အုဝ်, တဲး န့ ဘဲန် အာဂျိုဝ် ဒီ ဘေ. တဲး ဘေ ဟေန် ဒီ ယာယ်, ကွဲ့ တဲး ဘေ ဘူင် လွှိုမ် ပီ ဒဲမ် အုန် ခဲင် ဘပ် ဇဝ်ဖြာ. ဆေ ဘေ ဘူင် ပါယ် တီ, ဘေ တူ လာယ် ကာထဲန့် လွင် ဒါ ဆာရာ ဘေ. ဘေ မိူဝ် တူ အိူပ် အူ ဝီ, ဝီ ဖျာက် ပေါ အူ ဝီ.
7 ခုဝ်, အာဝ် မိုဝ်း အာဆေ အီ ဟဲ့ စုဝ့် တဲး ဘေ တာင် လွှိုမ် အီ ဟဝ်. ပဲ့ ဟဲ့ ပွိုန် ဘေ ဒွန် မျုဝ်, န့ မုး ပီ ဂေဇူ ဇဝ်ဖြာ. ဆေ ဘေ ယီ ဝီ ပီဖုင် ဘေ, အာဝ် ဟူ ဘဲန် ပီ ဂေဇူ ဇဝ်ဖြာ ဒီ ဘေ.
8 ဘေ ဘော ထာင် ဘေ ဟဲ့ မိုဝ်း ဇေ့ဇုင် တူတ့် ခဲ့ ပီ လုဝ် ဘေ. ဘေ မိူဝ် ထာင် ဘေ ဟဲ့ ဘဲန် ဒူအီ ခြမ်. ဘေ ထာင် ဘေ ဟဲ့ ပီ ခုန်ဒီခမ်. ယီ တူ ထာင် န့ မုး ပီ စွယ် ယေ. အုဝ် ဘော ဆီ တဲး ခါခ်ု ဘေ ဘဲန် ခုန်ဒီခမ်, တဲး ဘော ယေ ဘဲန် ခုန်ဒီခမ် ဒူပ် ဘေ.
9 အီ မုး ယေ ဒူအီ ပီ ရဝ်း ပီ တိုယ် ဇဝ် ယေဆူ, အုဝ် ယီ ထာင် အန် ဇဝ် ဟဲ့ တဲး ယေ ပီ ဒူအီ အီ စုဝ်း တျီမ်, တဲး ယေ ပီ ဒူအီ အီ လုဝ် ခမ် မှာပ်, အီ လုဝ် ခမ် တဲး ဒုဝ် ဆတ်ဒါဝါ ကဝ့် ယမ်, တဲး ဒူအီ ကိူန် ကော ယိုဝ်. န့ ပီ ဇဝ်ဖြာ ဟဲ့ ဘျ ယေ, တဲး ဘော အာမူ အာမာတ် ဇဝ်ဖြာ ဘော ဒူအီ ဒဲင် ကာဒါယ် ဘောကာဂ့လျီတ် ပွိုန် ဒီ ယိုဝ်.
10 ကူပ် ဒူပ် ယေ ဇဝ် ယေဆူ, ယေ ပီ ဒူအီ ရိုဝ်. မာလဲ, ကူပ် ညှိုမ် ဘေ ဇဝ် ယေဆူ, ဘေ ဟဲ့ ဘဲန် ဒူအီ အီ မိုဝ်း အာငျာန်. ယေ ဘဲန် ဒူအီ အီ တူ မိုဝ်း ပ့လူမ် ဂေ ဟဲန့်. ဘေ ယီ ဝီ ဘဲန် ဒူအီ အီ မိုဝ်း ပ့လူမ် မိုဝ်း ဟဲန့်. ယေ ဟဲ့ ဘဲန် ဒူအီ အီ တူ မိုဝ်း ဆာရေ. ဘေ ယီ ဝီ ဘဲန် ဒူအီ အီ မိုဝ်း အာဖုင် မိုဝ်း ဆာရေ.
11 ယေ ဘော အေတ့် ပီ ဒီ ဟူမ်, အေတ့် ပီ ဒီ ဒျီင် ကော ဇမ် ဒေါ တီ နီ. ယေ ဘော တာ ခြိုင် ကာပျာတ့် ခြိုင် လှုး. ယေ ဘော ခမ် အီ မး အီ ဆီဘျြီ့. ဒဲင် တီ, ယေ ဘဲန် ဒူအီ တူ မိုဝ်း ရဝ် မိုဝ်း ကာင်, လုဝ် ဟာဝ် ဝိဝ် ဟာဝ် ဝေန့်.
12 ယေ ဘော ရန့် ဂါန် ကိူန်, ဝီ ဟျီင် ဒုဝ် ဘြိမ် ယေ. ဒေါ အေး အီ ဟဝ် ဒီ ယေ, ယေ ဘော ဝီ မွင့်ကာရာ ဒွါ ဒီ ဂေ. ဒေါ ခါနှာပ် အီ ဟဝ် ဒီ ယေ, ယေ ဘော ခမ် ဒီ ယိူန် ခမ် ဒီ အူတ်.
13 ဒေါ လုက်တာယ် အီ ဟဝ် ဒီ ယေ, ယေ ဘော ဝီ ကာလာင် ဂြုဝ်း ဒါခိုယ် ဂြုဝ်း မွှိုမ် ဒီ ဂေ. ကော ဇမ် ဒေါ တီ နီ, အီ ဟဝ် ဘော တဝ်း, ယေ ပီ ကာအး ဒဲင် ကာဒါယ် နီ. ဂေ ဘော တဝ်း, ယေ ဟဲ့ ပီ ဒီဂြမ် ပီ လုဝ် ဝဲန် အီ.
14 ပီ ဒဲမ် အုဝ် နီ, အုဝ် တူ ဒဲမ် တဲး ဘေ ဆာယ် အီ. အုဝ် ဆီ မာနုဝ် ဘေ ကူပ် မုး ဘေ ဂွန် ပီ ရွက့် အုဝ်.
15 ခဲင် ဖိုင် ဒူအီ အီ ညှိုမ် ဇဝ် ယေဆူ တီ, ဘေ ပီ ဘော ဟဲ့ မိုဝ်း ဒါ ဆာရာ ဘဲန် ဟြဲန့် ဝီ မိူဝ်, ဂုန့် ဘေ ယီ တူ ကိူန်. ခုဝ်, ဒေါ ညှိုမ် ဘေ ဇဝ် ယေဆူ, အုဝ် ဟဲ့ ပီ ဂုန့် ဘေ ကူပ် ကာလာင် အုဝ် ဒီ ဘေ လွင် ဇဝ်ဖြာ ဒီ ချွတ် ဘေ, တဲး န့ ဘဲန် နဝ်း ဒါခိုယ် ဒီ ဘေ.
16 ကူပ် ပါယ် တီ, အုဝ် ကာဆုး ဘေ တဲး ဘေ ဘူင် ဒူပ် ပီ ဘူင် အုဝ်.
17 အုဝ် ဟဲ့ စ်ု အာထီမုဝ်ထေ ဟာဝ် ဒူင် ကွယ် ဘေ. အန် ဘော ပီ ဂွန် ပီ ရွက့် အုဝ်. အန် ဘူင် နာ မုး နာ မှာန် ဆေဆေ ဘော ဒူပ် ဆီချာ ဇဝ် ယေဆူ. အန် ဒီ ကာလာင် တဲး ဘေ လှုဝ်း ပီ ဘူင် အုဝ်, ပီ ဒူပ် အုဝ် ဇဝ် ယေဆူ. ပီ ဘူင် အုဝ် တီ, န့ ကာဒါန် ဘော ပီ မာနုဝ် အုဝ် ဒီ ဒူအီ ခဲင် ဖိုင် ဇဝ် ယေဆူ အီ ကွယ် ဒွန် နာ ဒွန် ပ့လုဝ့်.
18 ကာတဲ ဘေ န့ မိုဝ်း မင် အီ အီ ပီခိုက် ဂေ. ဂေ ထာင် အုဝ် ဟူ ဒီ ဝီ တး ဒူင် ကွယ် ဘေ.
19 ဆေ န့ ဘော မုး ပီ အိုင် ဇဝ်ဖြာ, အုဝ် ယီ ဒီ စေဝ် တး ဒူင် ကွယ် ဘေ. ဒေါ ယိုဝ် အုဝ် ဒူအီ အီ ပီခိုက် ဂေ တီ, အုဝ် တူ ဆီ ယိုဝ် မီ ဂြုဝ်း ပီ ကာလာင် ဂေ. အုဝ် ဆီ ယိုဝ် ဘော ပွုန် ဂေ.
20 ခုဝ်, ခဲင် မိူင် ပီ အိုပ် ဇဝ်ဖြာ, ဂြုဝ်း ပီ ကာလာင် အီ အာဝ် မိုဝ်း အာရေ အန်. န့ မုး ပွုန် ဇဝ်ဖြာ အီ ဟဲ့ အာရေ တာင်.
21 တဲး ဘေ ဇေန့်ဇာ မာဆေ ပီ လုဝ် ဘေ. ဆေ အုဝ် တး ဒူင် ကွယ် ဘေ, ဘေ ဆီ တဲး အုဝ် ဂူင့် မ့ဖျီ့.း ဆေ အာဝ် ပါယ် တီ, ဘေ ဆီ တဲး အုဝ် ရွက့် ဘေ, ကာလာင် ဂြုဝ်း ဒါခိုယ် ဒီ ဘေ.း

1CO 5
1 ဒေါ တီ နီ, အုဝ် ဟဲ့ ယိုဝ် အီ ဟဝ် ကာလာင်, ဟဲ့ မိုဝ်း အူ ဝီ ကာတဲ ဘေ, အီ ဟဲ့ လုတ့် အီဘိုန့် အီ. ပီ ဘူင် အန် တီ ဟဲ့ မွှိုမ် ကာအိး ကာဆဝ်. ဂေ ဒူအီ အီ တူ နပ် ဇဝ်ဖြာ မိူဝ် တူ ဒွိုမ် ဘူင် မျုဝ် တီ. ဂေ တဝ်း, အန် ဟဲ့ ဝီ လာယ် အီဘိုန့် ဂုန့် အန်.
2 န့ ပီ ဘော ဟဲ့ မွှိုမ် ကာအိး ခဲ့ တီ, ဘေ ယီ တူ က့လိုဝ်, ဘေ ပီ ဆီ နဲ့ ပီဖုင် ဘေ. ဝီ အီ ဟဲ့ ဘူင် ပါယ် တီ, ဘေ ဟဲ့ လုဝ် ဆုတ့် လေး အန် ခဲင် ဖိုင် ဘေ.
3 ဒုဝ် အုဝ် ပီ ဘော ကွယ် တူင့် ဘေ မိူဝ်, နဝ်း အုဝ် ယီ ကွယ် ရိုမ် ဒူပ် ဘေ. အုဝ် မိူဝ် ဟဲ့ ဟွတ့် ဆုင်ဖျာတ် ဒီ ဒူအီ အီ ဟဲ့ လုတ့် တီ. န့ ပီ အုဝ် ဟဲ့ ကွယ် ရိုမ် ဒူပ် ဘေ.
4 ပန် ဒီ တး ကာဇု ဘေ, တဝ်း ဒီ ကာမွုန် လွင် အန် တီ ဘော ဘိုင် ပွုန် ဇဝ် ယေဆူ, နဝ်း အုဝ် မိူဝ် ဒီ ကွယ် ရိုမ် ဒူပ် ဘေ.
5 ဒေါ အန် တီ တဲး ဘေ အာပ် ဒူအီ တီ ဒီ ဘုဝ် ကာနမ်, တဲး ဘုဝ် ကာနမ် ပျာတ့် ဒုဝ် ဘူင့် ဒူအီ တီ, တဲး အန် လိုဝ်, တဲး နဝ်း ဖွိုမ် အန် ယီ လွတ် ဒေါ ဇမ် ဆီငဲ ဝီ တး လူင် ဇဝ် ယေဆူ.
6 ဘေ တူ ကာအာပ် ပီဖုင် ဘေ. ဘေ ဟဲ့ နပ် ဂြုဝ်း အီ တဝ်း, “ဆီနမ် ဘြး ခါမုန် အီ စဲက်, အန် ပဲ ပီဘြး ခါမုန် ဘော ဒီက့လွုန်.”
7 တဲး ဘေ ဒိုဝ်း ဝဲန် မှာပ် အီ ပီ ဆီနမ် ဘြး တီ, တဲး န့ ပီ ပီ ဘူင် ဂေ ဒူအီ အီဆာရေလ ဒေါ လေး ဂေ ခဲင် မိူင် အဲဂိုပ် တွိုန်. တဲး ဘေ ပီ ခါမုန် ကာမာယ် အီ တူ မိုဝ်း ဆီနမ် ဘြး. ဘေ ယီ ဟဲ့ ဟွတ့် ဘဲန် ဒူအီ ကာမာယ်. ခုဝ်, ဇဝ် ယေဆူ ဟဲ့ ဟွတ့် ခမ် ဒီ ယမ် တဲး အန် ဂဝ်း ဝဲန် မှာပ် အေ. အန် ဟဲ့ ပီ ဂွန် မာဘူ ပဲ့ ဟဲ့ ငဝ်း ယမ် ဒူအီ အီဆာရေလ ဒေါ ကာလုဝ်း ဇဝ်ဖြာ ကာင် ဂေ. ကူပ် ဟဲ့ ဟွတ့် ဂဝ်း ဝဲန် ဇဝ် ယေဆူ မှာပ် ဘေ, ဘေ ပီ ခါမုန် ကာမာယ် အီ တူ မိုဝ်း ဆီနမ် ဘြး.
8 ခုဝ် အန် တီ တဲး အေ ဘူင် ဘ့လွယ် အီ လှုဝ်း ဒေါ ကာလုဝ်း ဇဝ်ဖြာ ကာင် ဂေ ဒူအီ အီဆာရေလ. တဲး အေ ဝဲန် မှာပ် အီ ဟာယ် ကာဆဝ်, တဲး န့ ပီ အေ ဝဲန် ခါမုန် အီ မိုဝ်း ဆီနမ် ဘြး. တဲး အေ ဒိုဝ်း နဝ်း လုယ် နဝ်း မှာန် အီ ပီ ခါမုန် အီ တူ ဟပ် ဆီနမ် ဘြး.
9 ခဲင် ပဲ့ ပီ ဒဲမ် အုဝ် ဒီ ဘေ ခါ အာတ့် တွိုန်, အုဝ် ဟဲ့ တဝ်း, ကွဲ့ တဲး ဘေ ဘဲန် ဂိုက် ဂေ ဒူအီ အီ လာယ် လုတ့် လာယ် လာယ်.
10 လွင် အန် တီ, အုဝ် တူ တဝ်း, ကွဲ့ တဲး ဘေ ဘဲန် ဂိုက် ဒူအီ ဒဲင် ကာဒါယ် ဘောကာဂ့လျီတ်, ဂေ အီ လုတ့် ရဝ်, အီ မိုဝ်း နဝ်း လောဖ, အီ ပီလွှက့် ဒီ အီ ဟဝ်, အီ ကြိုပ် အာရိုပ် ရာင်. ဆေ ဘေ တူ ဆီ ကွယ် ရိုမ် ဒူပ် ဒူအီ ဇိုဝ် တီ, ဘေ လုဝ် တဝ် လေး တ ကာဒါယ် နီ.
11 ပီ တဝ်း အုဝ် ဒီ ဘေ, န့ ပါယ် နီ. ဆေ ဒူအီ အူ ဝီ ဟဲ့ တဝ်း, အန် ဟဲ့ ညှိုမ် ဇဝ် ယေဆူ ဘဲန် ဘီနွင် ဘေ, ဆေ ဒူအီ ဝီ တီ ယီ ဝီ လုတ့် အီဘိုန့် အီ, ဝီ မိုဝ်း နဝ်း လောဖ, ဝီ ကြိုပ် အာရိုပ်, ဝီ လာယ် ကာယွင့်, ဒျီင် ပဝ်း, ပီလွှက့် ဒီ အီ ဟဝ်, ဒူအီ ဇိုဝ် တီ ဘေ တူ ပွိုန် ကာဒူပ် ဘဲန် ဂိုက် အန်. ဒဲင် တီ, ဘူမ် မိူဝ် အာဝ် ပွိုန် ဟူမ် ရိုမ် ဒူပ် အန်.
12 မာလဲ, အာဝ် မုး ဂါန် အုဝ် ဒီ လုဝ် ဆုင်ဖျာတ် အာမူ ဒူအီ အီ တူ ကွယ် ခဲင် ဖိုင် ဇဝ် ယေဆူ. န့ မုး မီ ဂေ ဒူအီ အီ ကွယ် ခဲင် ဖိုင် ဇဝ် ယေဆူ, ပီ လုဝ် ဆုင်ဖျာတ် ဘေ.
13 ဂေ ဒူအီ အီ တူ ကွယ် ခဲင် ဖိုင် ဇဝ် ယေဆူ, ဇဝ်ဖြာ အီ ဒီ ဆုင်ဖျာတ် အာမူ ဂေ. ဆေ န့ ပါယ် တီ, တဲး ဘေ ဒူပ် ပီ ဒဲမ် အုန် ခဲင် ဘပ် ဇဝ်ဖြာ အီ တဝ်း, “တဲး ဘေ ဆုတ့် လေး ဒူအီ ဟာယ် ခဲင် ဖိုင် ဘေ.”

1CO 6
1 ဆေ ဘေ မိုဝ်း အာမူ ကာတဲ ဘေ, တဲး ဘေ တဲး န့ ဟွတ့် ခဲင် ဖိုင် ဘေ ဒူအီ အီ ညှိုမ် ဇဝ်ဖြာ. ဆေ ဘေ ယီ ဝီ ယ ဟာဝ် တဲး ဒါ တာင် အီ တူ ညှိုမ် ဇဝ်ဖြာ ဆုင်ဖျာတ် အာမူ ဘေ, အာတီ န့ တူ မွှိုမ်.
2 တဲး ဘေ လှုဝ်း, ဂေ ဒူအီ အီ ဘွတ်, အီ ညှိုမ် ဇဝ်ဖြာ, ဂေ ဒီ လုဝ် ဆုင်ဖျာတ် အာမူ ဒူအီ ဒဲင် ကာဒါယ် နီ. ဆေ ဘေ လုဝ် ဆုင်ဖျာတ် အာမူ ဒူအီ ဒဲင် ကာဒါယ် အီ အာရေ တာင်, ဘေ ဒီ ဘော နပ် ဒီ ဆုင်ဖျာတ် အာမူ ဘေ အီ အာရေ တူ တာင်.
3 တဲး ဘေ ဘော လှုဝ်း, ဘေ ဒီ လုဝ် ဆုင်ဖျာတ် ဘော အာမူ ဂေ အာမူ အာမာတ် ဇဝ်ဖြာ. ကူပ် န့ ပါယ် တီ, အာမူ ဒူအီ ဘာန် ဒေါ တီ နီ, အေ ဟဲ့ ဝဲ လုဝ် ဆုင်ဖျာတ်.
4 ဆေ ဘေ ယီ မိုဝ်း အာမူ, မှဝ် န့ ပါယ် ပီ တူ ဝီ ဟာဝ် ဘေ ဒူင် ကွယ် ဒူအီ အီ တူ မုး ဒါ တာင် ခဲင် ဖိုင် ဇဝ် ယေဆူ, တဲး ဂေ ဆုင်ဖျာတ် အာမူ ဘေ.း
5 အုဝ် ကာလာင် ပါယ် တီ, တဲး ဘေ ဆာယ် အီ. ဆေ ဘေ တဝ်း, ကာတဲ ဘေ ဘီနွင်, အူ ဝီ မိူဝ် အာဝ် မိုဝ်း အီ မိုဝ်း အာငျာန်, အီ နပ် ဒီ ဆုင်ဖျာတ် အာမူ ဘေ, အာဝ် မွှိုမ် ညှိုမ်.
6 ဘေ ဘီနွင် ယီ ဘူင် အာမူ ကာတဲ ဘေ, ပီ ဝီ တဲး ဂေ အီ တူ ညှိုမ် ဇဝ်ဖြာ ယိုဝ်.
7 ကူပ် ဟာဝ် ဘေ ဒီ ဒူအီ အီ တူ ညှိုမ်, တဲး ဂေ ဆုင်ဖျာတ် အာမူ ဘေ တီ, ဘေ ဟဲ့ ဟွတ့် ကာလိုပ်. မှဝ် န့ ပါယ် ပီ တူ ခမ် ဘေ နာ စီစိဝ် ပီ ဘူင် အီ ဟဝ် ဒီ ဘေ.း မှဝ် န့ ပါယ် ပီ တူ ခမ် ဘေ ပီ ပီလွှက့် အီ ဟဝ် ဒီ ဘေ.း
8 ဘေ ယီ တူ ခမ် ဒီ ဘူင် ပါယ် တီ. ဒဲင် တီ, ဘေ ဘီနွင် နင်ဂန် ပီ ဝီ လာယ် ကာလုတ့် ကာထဲန့်, လာယ် ပီလွှက့် ကာတဲ ဘေ.
9 တဲး ဘေ လှုဝ်း, ဂေ ဒူအီ ဟာယ်, ဂေ တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ. ကွဲ့ တဲး ဘေ ဝီ ကာလုဝ် ဒုဝ် ဘြိမ် ဘေ. ဂေ ဒူအီ လုတ့် ရဝ်, ဂေ အီ ကြိုပ် အာရိုပ်, အီ လုတ့် အီဘိုန့် အီ, ဂေ အီမာယ် အီ လာယ် လုတ့် လာယ် လာယ် ခဲင် ဇူင်, ဂေ အီမာယ် နင်ဂန် ဘော အီဘိုန့် နင်ဂန်,
10 ဘော ဂေ အီ ပြာ အီ ဟဝ်, အီ မိုဝ်း နဝ်း လောဖ, အီ ဒျီင် ပဝ်း, အီ ကာယွင့် အီ ဟဝ်, ဘော ဂေ အီ ဝိန် ဒီ ဇူန် အီ, ဂေ ဒူအီ ဇိုဝ် တီ တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.
11 ကာတဲ ဘေ ဟဲ့ မိုဝ်း မင် အီ အီ ဟဲ့ ဒွိုမ် ဘူင် ပါယ် တီ. မာလဲ, ဇဝ်ဖြာ ဟဲ့ ဟွတ့် ဂဝ်း ဝဲန် မှာပ် ဘေ, တဲး ဘေ ဘဲန် ဒူအီ အီ ဆီငါ ဘွတ်, တဲး ဘေ မိုဝ်း နဝ်း မှာန်. ဇဝ်ဖြာ ဟဲ့ ဘူင် ပါယ် တီ, ကူပ် ညှိုမ် ဘေ ဇဝ် ယေဆူ ဘော ကူပ် ဟဲ့ ကွယ် နဝ်း ဖွိုမ် ဇဝ်ဖြာ ခဲင် နဝ်း ဘေ.
12 မင် အီ ဘော တဝ်း, “အုဝ် ဟဲ့ ပွိုန် ဘူင် တူတ့် ဒွန် မျုဝ်.” န့ ပီ ဘော ဟဲ့ မှာန် မိူဝ်, အာဝ် မုး ဒွန် မျုဝ် ဒီ ဘဲန် အာဂျိုဝ် ဒီ အေ. အုဝ် မိူဝ် ဟဲ့ တဝ်း, “အုဝ် ပွိုန် ဘူင် တူတ့် ဒွန် မျုဝ်.” မာလဲ, ပီ ဘူင် အုဝ် ဒွန် မျုဝ် တီ, အုဝ် တူ တဲး န့ အိုပ် အုဝ် ခေါ အူ မျုဝ်.
13 ဒူအီ မင် အီ ဘော နပ် ဒီ တဝ်း, “ပီ ဒီ ဟူမ် လုဝ် ဘ့လိုပ် ခဲင် ဝတ့်. ဝတ့် လုဝ် ဘ့လိုပ် ပီ ဒီ ဟူမ်.” န့ ပီ ဘော ဟဲ့ မှာန် မိူဝ်, ဇဝ်ဖြာ ဒီ ပျာတ့် ဝဲန် ဘော အာ မျုဝ်. ဒုဝ် ဘူင့် အေ အာဝ် ကာအာပ် လုတ့် ရဝ်. န့ ကာအာပ် ဒုဝ် ဘူင့် အေ ဘူင် ပီ အိုင် ဇဝ်ဖြာ. ဇဝ်ဖြာ မိူဝ် ဒီ ယွတ် လိုမ်လာ ဒုဝ် ဘူင့် အေ.
14 ပွုန် ဇဝ်ဖြာ အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ်, အန် ဒီ တဲး ဘော အေ ဝီ ယိတ့် ဝီ အိမ်.
15 ဘေ လုဝ် လှုဝ်း, ဖိုင် ဇဝ် ယေဆူ ပီ ဒုဝ် ဘူင့် ဇဝ် ယေဆူ. ခုဝ်, ဒုဝ် ဘူင့် ဘေ, န့ ပီ ဟဲ့ ကွယ် ခဲင် ဒုဝ် ဘူင့် ဇဝ် ယေဆူ. ဆေ န့ ပါယ် တီ, အာဝ် ကာအာပ် အုဝ် ဒိုဝ်း ဒုဝ် ဘူင့် အုဝ် အီ ဘာ့ ခဲင် ဒုဝ် ဘူင့် ဇဝ် ယေဆူ, ဝီ ဒူပ် ယာ မာလမ်. အာဝ် ပွိုန် ဘူင် ပါယ် တီ ဒေါ မှဝ်.
16 တဲး ဘေ လှုဝ်း, အာဆေ ဒူပ် ယာ မာလမ်, န့ ပီ ဒုဝ် ဂါယ် အာ ဝီ ဟဲ့ ဘဲန် ဒုဝ် အူ ဘူင့်. ခုဝ်, ခဲင် ဘပ် ဇဝ်ဖြာ ဟဲ့ ဒဲမ် အုန်, “အာ ဝီ ဒီ ဘဲန် ဒုဝ် အူ ဘူင့်.”
17 မာလဲ, အာဆေ တဲး ဇဝ် ယေဆူ လိုပ် ခဲင် နဝ်း အန်, နဝ်း ဖွိုမ် အန် ဘော နဝ်း ဖွိုမ် ဇဝ် ယေဆူ ဟဲ့ ဘဲန် အူ မျုဝ်.
18 တဲး ဘေ ဝး တဝ် မျုဝ် လာယ် လုတ့် လာယ် လာယ်. မှာပ် ပီ ဘူင် ဒူအီ မျုဝ် ဟဝ်, အာဝ် ဒိုဝ် ဒုဝ် အန်. မာလဲ, ဆေ ဒူအီ လာယ် လုတ့် လာယ် လာယ်, န့ ဒီ တဲး ဒုဝ် ဂေ လိုဝ်.
19 ဘေ လုဝ် လှုဝ်း, ဒုဝ် ဘူင့် ဘေ ဟဲ့ ပီ ဟုဝ် ဇဝ်ဖြာ. နဝ်း ဖွိုမ် ဇဝ်ဖြာ ပီ ဒွါ အန် ဒီ ဘေ ဟဲ့ ကွယ် ခဲင် ဒုဝ် ဘူင့် ဘေ. ခုဝ်, အာဝ် ဟူ မုး ဘေ အီ အိုပ် ဒုဝ် ဘြိမ် ဘေ.
20 န့ ပီ ဇဝ်ဖြာ ဟဲ့ စိုဝ်း ဒုဝ် ဘူင့် ဘေ, ဟဲ့ ဒွါ ငဝ်း တာင် ကာဆဝ်. ခုဝ်, တဲး ပီ ဘူင် ဘေ ဘော အိူပ် မျုက် ဇဝ်ဖြာ.

1CO 7
1 လွင် ပဲ့ ပီ ဒဲမ် တိုယ် ဘေ ဒီ အုဝ် တွိုန်, ဘေ တဝ်း, ဆေ အီမာယ် တူ ဆီ ဟြေတ့် အီဘိုန့်, ဆေ အန် ဆီ ကွယ် ပါယ် တီ, ဟဲ့ မွှိုမ်.
2 မာလဲ, ဟဲ့ မိုဝ်း ကိူန် ကာဆဝ် အီ လာယ် လုတ့် လာယ် လာယ်. ကူပ် န့ ပါယ် တီ, အီမာယ် ဒွန် အီ လုဝ် ခတ် ဒိုဝ်း အီဘိုန့် ဒီ အန်. အီဘိုန့် ဒွန် အီ လုဝ် ခတ် ဒိုဝ်း အီမာယ် ဒီ အန်.
3 အီမာယ် လုဝ် ဘူင် ပီ ကာအာပ် ဘူင် ဒီ အီဘိုန့် အန်. အီဘိုန့် လုဝ် ဘူင် ပီ ကာအာပ် ဘူင် ဒီ အီမာယ် အန်.
4 အီဘိုန့် တူ အိုပ် ဒုဝ် ဘြိမ် အန်. အီမာယ် အန် အီ အိုပ် အန်. အီမာယ် မိူဝ် တူ အိုပ် ဒုဝ် ဘြိမ် အန်. အီဘိုန့် အန် အီ အိုပ် အန်.
5 ကွဲ့ တဲး အီဘိုန့် အီမာယ် ဝး လွင် အိတ် ကာဒူပ် ကွယ် ကာဒူပ်. ဆေ ဘော အာ ဝီ ဟဲ့ လာယ် ဆီဖဝ် ကူပ် မိုဝ်း ဂါယ် နဝ်း ဆီ ဆာခိုဝ်, ဟဲ့ ပွိုန် ဝး အူ ကာစန် အူ ကာဘြိုဝ်း, ဟဲ့ ဟွတ့် ပီ ဝီ တး လာယ် ဖြူမ် ရိုမ်. တဲး ဘေ ဘူင် ပါယ် တီ, ကွဲ့ တဲး ဘုဝ် ကာနမ် ပွိုန် ဒီ ပျာတ့် ဘေ လိုဝ် ကူပ် တူ ခမ် ဘေ ဒီ ယိူန်.
6 ပီ ကာလာင် အုဝ် တီ, န့ ယီ မုး အာကျာမ် အာငျာန် အုဝ်. အာဝ် မုး ပီ စ်ု အုဝ် ဘေ ဘူင်.
7 ဘူင့် မှာန် အန်, အုဝ် ဆီ တဲး အီမာယ် ဒွန် အီ ကွယ် ပီ အုဝ်. မာလဲ, ဇဝ်ဖြာ ဟဲ့ ဂေဇူ အူ ဝီ အူ မျုဝ်. မင် အီ ဘော မုး ပါယ် နီ. မင် အီ ဘော မုး ပေါ အူ မျုဝ်.
8 ဒေါ တီ နီ, အုဝ် ဒီ ဝီ ကာလာင် ဒီ ဂေ အီ ညှမ် ခတ် ဘော ဂေ ယာ ဆီပြး, ဆေ ဂေ ဘော ကွယ် ဟာဝ် ပီ အုဝ် နီ, ဟဲ့ မွှိုမ် ဒီ ဂေ.
9 မာလဲ, ဆေ ဂေ တူ ပဲ ဒီ ယိူန် နဝ်း ဂေ, တဲး ဂေ ခတ်. ဆေ ဂေ ခတ် န့ မွှိုမ် လွှိုမ် ဂေ မိုဝ်း နဝ်း အီ ဆီ ခတ် ကာဆဝ်.
10 ဂေ အီ ဟဲ့ ဟွတ့် ခတ်, အာဝ် မုး အုဝ် အီ ဒမ် ဂေ. န့ မုး ဇဝ်ဖြာ အီ ဒမ် ဂေ. အီဘိုန့် တူ ပွိုန် ဝဲန်, တူ ပွိုန် ကာဂဝ်း ဒီ အီမာယ် အန်.
11 ဆေ အန် ယီ ဝဲန်, တဲး အန် ကွယ် ပါယ် တီ. ဆေ အာဝ် ပါယ် တီ, တဲး အန် ဝီ ကာဇု ဝိဝ် ဒီ အီမာယ် ဘြိမ် အန်. အီမာယ် မိူဝ် တူ ပွိုန် ဝဲန် အီဘိုန့် အန်.
12 အီ မုး ဝီ ဟဝ်, ဇဝ်ဖြာ တူ မိုဝ်း ဒီ ကာလာင်. အုဝ် ယီ မာနုဝ် တဲး ဘေ နပ်, ဆေ န့ မိုဝ်း ဘီနွင် အေ အူ ဝီ အီ ညှိုမ် ဇဝ် ယေဆူ, အီဘိုန့် အန် ယီ တူ ညှိုမ်, ဆေ အီဘိုန့် အန် တီ ယီ မိုဝ်း နဝ်း ဆီ ကွယ် ရိုမ် ဒူပ် အီမာယ် အန်, အန် တူ ပွိုန် ဝဲန် အီဘိုန့် အန် တီ.
13 အီဘိုန့် မိူဝ် ပါယ် တီ, ဆေ အီဘိုန့် ညှိုမ် ဇဝ် ယေဆူ, အီမာယ် အန် ယီ တူ ညှိုမ်. ဆေ အီမာယ် အန် ယီ မိုဝ်း နဝ်း ဆီ ကွယ် ရိုမ် ဒူပ် အီဘိုန့် အန်, အန် တူ ပွိုန် ဝဲန် အီမာယ် တီ.
14 ခုဝ်, ဇဝ်ဖြာ တဲး အီမာယ် အီ တူ ညှိုမ် တီ ဘဲန် ဒူအီ အီ ဆီငါ ဘွတ် ကူပ် ဟဲ့ ညှိုမ် အီဘိုန့် အန်. အီဘိုန့် အီ တူ ညှိုမ် တွိုန် မိူဝ်, ဇဝ်ဖြာ တဲး အန် ဘဲန် ဒူအီ အီ ဆီငါ ဘွတ် ကူပ် ဟဲ့ ညှိုမ် အီမာယ် အန်. ဆေ ဇဝ်ဖြာ တူ ဘူင် ပါယ် တီ, ဘော ဂွန် ဂါယ် တူ ဘဲန် ဒူအီ ဆီငါ ဘွတ်. ကူပ် ဘူင် ဇဝ်ဖြာ ပါယ် တီ, ဂွန် ဂါယ် ဟဲ့ ဘဲန် ဒူအီ အီ ဆီငါ ဘွတ်.
15 ဆေ ဂေ အီဘိုန့် အီမာယ် အီ တူ ညှိုမ် ဇဝ် ယေဆူ တွိုန် ဆီ ကာဂဝ်း, တဲး ဂေ ဟာဝ်. ဆေ ဟီ ပါယ် တီ, ဂေ အီဘိုန့် အီမာယ် အီ ဟဲ့ ညှိုမ် တွိုန်, ဒီ ပွိုန် ဒီ ကွယ် ထင်ဟာင်.aခုဝ်, ဇဝ်ဖြာ ဆီ တဲး အေ ပွိုန် ဒီ ကွယ် ဒါခိုယ်, ကွယ် နှိမ်.
16 ဘေ အီ မုး အီဘိုန့်, ဘေ တူ နပ်, ယုဝ် ဘေ ဒီ ပွိုန် တူ ပွိုန် စွယ် အီမာယ် ဘေ, တဲး န့ ချွတ် အာဆာက် ဂေ. ဘော ဘေ အီ မုး အီမာယ်, ဘေ တူ နပ်, ယုဝ် ဘေ ဒီ ပွိုန် စွယ် အီဘိုန့် ဘေ, တဲး န့ ချွတ် အာဆာက် ဂေ.
17 ဆေ န့ ပါယ် တီ, တဲး ဒွန် အီ ကွယ် ဒူပ် ပီ ဂေဇူ ဇဝ်ဖြာ ဒီ အန်. အန် လုဝ် ကွယ် တဲး န့ ဒူပ် ပီ ဒွါ ဇဝ်ဖြာ ဒီ အန်. လွင် အန် တီ, အုဝ် ဟဲ့ မာနုဝ် ပါယ် တီ ခဲင် ဖိုင် ဇဝ် ယေဆူ ဒွန် ပ့လုဝ့်.
18 ဆေ န့ မိုဝ်း အီမာယ်, အီ ဟဲ့ ခမ် ဒီ ဆွာ့ ဝဲန် ဟုန် လခါနာ အန် ဒေါ ရဝ်း ဇဝ်ဖြာ ဒီ အန်, ကွဲ့ တဲး အန် ပျာတ့် ဝဲန်. ဆေ န့ မိုဝ်း ဒူအီ အီ တူ မိုဝ်း ဒီ ဆွာ့ ဒေါ ရဝ်း ဇဝ်ဖြာ ဒီ အန်, အာဝ် ဟူ လုဝ် တဲး အန် ဆွာ့.
19 ဟဲ့ ဆွာ့ တူ ဆွာ့, အာဝ် မိုဝ်း ဒီခုဝ်. ဘူင် ဒူပ် ဒါရာ ဇဝ်ဖြာ ဟဲ့ အာရေ တာင်.
20 ဒွန် အီ လုဝ် ကွယ် ပီ အာတ့် ရဝ်း ဇဝ်ဖြာ ဒီ အန်.
21 ဆေ ဒေါ ရဝ်း ဇဝ်ဖြာ ဒီ မဲ, မဲ ပီ ဘော မုး မှာယ် မိူဝ်, အာဝ် လုဝ် က့လိုဝ်. မာလဲ, ဆေ မဲ ဟဲ့ ပွိုန် ကွယ် ထင်ဟာင်, တဲး မဲ ဘော ကွယ်.
22 ခုဝ်, ဆေ ဇဝ်ဖြာ ဟဲ့ ရဝ်း ဒူအီ အီ မုး မှာယ် အီ ကူပ် ညှိုမ် အန် ဇဝ်ဖြာ, အန် ဟဲ့ ပီ ဒူအီ အီ ကွယ် ထင်ဟာင်. န့ ဘော ပါယ် တီ. ဆေ ဇဝ်ဖြာ ရဝ်း ဒူအီ အီ ဟဲ့ ထင်ဟာင်, အန် ဟဲ့ ဝီ ဘဲန် မှာယ် ဇဝ် ယေဆူ.
23 န့ ပီ ဇဝ်ဖြာ ဟဲ့ စိုဝ်း ဘေ, ဟဲ့ ဒွါ ငဝ်း တာင် ကာဆဝ်. ကွဲ့ တဲး ဘေ ဝီ ဘဲန် မှာယ် အာဆေ.
24 ဘေ ဘီနွင် ဒွန် အီ, ဒေါ ရဝ်း ဇဝ်ဖြာ ဒီ ဘေ, ဘေ ကွယ် ပါယ် မှဝ်, တဲး ဘေ ကွယ် ပါယ် တီ ဘော ဒူပ် ဇဝ်ဖြာ.
25 လွင် ဂေ ဒီဘျာ အီ တူ ခတ်, ဇဝ်ဖြာ တူ မိုဝ်း ဒီ ကာလာင် အုန်. မာလဲ, ကူပ် မုး အုဝ် ဒူအီ ပီ ဂေဇူ ဇဝ်ဖြာ, န့ ကာအာပ် ဘေ ညှိုမ် အုဝ်, ဆေ အုဝ် မိုဝ်း အာကျာမ် အာငျာန် ဒီ ဒွါ ဒီ ဘေ.
26 ကူပ် ဟဲ့ ကာတတ် ဒီ ဇမ် အာခြာဝ် ဒုက် တာင်, အုဝ် ထာင် ဘေ ဒွန် အီ လုဝ် ကွယ် ပီ ဒေါ ကွယ် ဘေ ဒေါ တီ နီ.
27 ဆေ ဘေ အီမာယ် ဟဲ့ ဟွတ့် ခတ်, ကွဲ့ ကာဖာ ဒီ ဝီ ဝဲန် အီဘိုန့် ဘေ. ဆေ ဘေ ညှမ် ခတ်, အာဝ် လုဝ် ခတ်.
28 ပါယ် တီ, ဆေ ဘေ လာယ် ခတ် အာဝ် ဘဲန် မှာပ်. ဆေ ဒီဘျာ ခတ် အာဝ် ဘဲန် မှာပ်. အုဝ် ယီ နပ်, ဂေ အီ ဟဲ့ ဟွတ့် ခတ် တွိုန်, ဂေ ဒီ ခမ် ဒုက် ကာဆဝ် ဒဲင် ကာဒါယ် နီ. အုဝ် ယီ တူ ဆီ တဲး ဘေ ခမ် ဒုက် တီ.
29 အိုယ် ဘေ ဘီနွင်, အုဝ် ကာလာင် ပါယ် တီ, ကူပ် ဟဲ့ ကာတတ် ဒီ ဝီ တး လူင် ဇဝ် ယေဆူ. ဆိန့် ဒေါ တီ နီ, ဂေ အီ ဟဲ့ မိုဝ်း အီဘိုန့်, တဲး ဂေ ကွယ် ပီ ဒူအီ အီ တူ မိုဝ်း အီဘိုန့်.
30 ဂေ အီ ဟဲ့ က့လိုဝ်, တဲး ဂေ ပီ ဒူအီ အီ တူ မိုဝ်း ဒီ က့လိုဝ် မာဆေ. ဂေ အီ ဟဲ့ ခူယ် ကာညး မိူဝ်, တဲး ဂေ ပီ အီ တူ ဘျုဝ် အီ တူ ဒါခိုယ်. ဂေ အီ ဟဲ့ စိုဝ်း ကြုဝ်ကြာမ် မိူဝ်, တဲး ဂေ မာတ် ကြုဝ်ကြာမ် တီ ပီ န့ တူ မုး ကြုဝ်ကြာမ် ဂေ.
31 ဂေ အီ ဘူင် ဘဲန် မျုဝ် ဘဲန် မျုဝ် ပီ ဘူင် ဂေ ဒူအီ အီ ကွယ် ဒဲင် ကာဒါယ် နီ, ကွဲ့ တဲး ဂေ ထာင် အာရေ အန် ဟဲ့ တာင်. ခုဝ်, ခဲ့ ကွယ် ဒဲင် ကာဒါယ် နီ, အာဝ် လှေန့် န့ ဒီ ဟြာယ် တူတ့် ဒွန် မျုဝ်.
32 အုဝ် ဆီ တဲး ဘေ လွတ် နဝ်း ကာဟွာ့ နဝ်း မှဲ. ခုဝ်, ဂေ အီ တူ ခတ်, ဂေ ဟဲ့ ပွိုန် ဒီ ဘူင် ထင်ဟာင် ဂါန် ဇဝ်ဖြာ, ပွိုန် ဒီ ဂျုဝ်ဂျာ ဒီ ဘူင် ခဲ့ လဝ့် နဝ်း ဇဝ်ဖြာ.
33 ဂေ အီ ဟဲ့ ဟွတ့် ခတ်, ဂေ ယီ လုဝ် ဂျုဝ်ဂျာ ဒီ ဘူင် ဘဲန် မျုဝ် ဘဲန် မျုဝ် ဒဲင် ကာဒါယ် နီ. ဂေ ဘော ဘူင် တဲး န့ လဝ့် နဝ်း အီဘိုန့် ဂေ.
34 ပါယ် တီ, နဝ်း ဂေ ဟဲ့ ဘဲန် အာ မျုဝ်. ဘော အီဘိုန့် ဂေ ဒီဘျာ အီ တူ ဒိုဝ်း အီမာယ်, ဂေ နပ် ဒီ ဘူင် ခဲ့ ပီ အိုင် ဇဝ်ဖြာ. ဘော ဒုဝ် ဘော နဝ်း ဂေ ဆီ ဘူင် ပီ အိုင် ဇဝ်ဖြာ. အီဘိုန့် အီ ဟဲ့ ဟွတ့် ခတ်, အန် ဘော ဂျုဝ်ဂျာ ဒီ ဘူင် ဘဲန် မျုဝ် ဘဲန် မျုဝ် ဒဲင် ကာဒါယ် နီ. အန် ဘော လုဝ် ဘူင် တဲး န့ လဝ့် နဝ်း အီမာယ် အန်.
35 အုဝ် ကာလာင် ပါယ် တီ, တဲး န့ ဘဲန် အာဂျိုဝ် ဒီ ဘေ. အုဝ် တူ ကာလာင်, တဲး န့ ပီ ဝန် အီ ပက် ဘေ. အုဝ် ဒွါ အာကျာမ် အာငျာန် ဒီ ဘေ, တဲး န့ စွယ် ဘေ. တဲး ဘေ ပွိုန် ဒီ ဘူင် နာ ဘွတ် နာ မွှိုမ်, ဘူင် နာ မုး နာ မှာန်. ဒဲင် တီ, တဲး ဘေ ခတ် နဝ်း ဒီ ဘူင် မီ ပီ အိုင် ဇဝ်ဖြာ. ကွဲ့ တဲး ဘေ မိုဝ်း နဝ်း အာ မျုဝ်.
36 ဆေ အီမာယ် အူ ဝီ ထာင် အန် ဟဲ့ ဘူင် ကာလိုပ် ဒီ ဒီဘျာ ပဲ့ ဟဲ့ ပါဝ် အုန် အန်, ဆေ အာဆာက် ဒီဘျာ တီ ဟဲ့ ကြဲ ဒီ ကိူန်, ဆေ အန် ယီ ဆီ မိုဝ်း နဝ်း ဆီ ဒိုဝ်း, တဲး အန် ဘူင် ဒူပ် နဝ်း အန်. တဲး ဂါယ် ခတ်. အန် တူ မိုဝ်း မှာပ်.
37 မာလဲ, ဆေ န့ မိုဝ်း အီမာယ်, အီ ဟဲ့ နပ် ဆီချာ, အာဝ် ညှာပ် ဒီ နဝ်း အန်, ဟဲ့ ပဲ ဒီ အိုပ် ဒုဝ် ဘြိမ် အန်, အန် မိူဝ် ဟဲ့ အုန် နဝ်း တူ ဒိုဝ်း ဒီဘျာ တီ, ဘော ပီ ဘူင် အန် တီ ဟဲ့ မွှိုမ်.
38 ပါယ် တီ, ဝီ အီ ခတ် ဒိုဝ်း ဒီဘျာ, အန် ဟဲ့ ဘူင် နာ မုး နာ မွှိုမ်. ဝီ အီ တူ ခတ် ဒိုဝ်း, ပီ ဘူင် အန် ဟဲ့ ဝဲ ဘွတ် ဝဲ မွှိုမ်.
39 အီဘိုန့် အီ ဟဲ့ မိုဝ်း အီမာယ်, ဆေ အီမာယ် အန် ယီ ဆီ ကွယ်, အန် လုဝ် ကွယ် ရိုမ် ဒူပ် အီမာယ် အန် ကော ဇမ် ကတ် ယမ် အန်. ဆေ အီမာယ် အန် ဟီ ဟွတ့် ယမ်, အန် ဟဲ့ ပွိုန် ဝီ ဒိုဝ်း အီမာယ် ပေါ အူ ဝီ ပီ ဆီ ဒိုဝ်း အန်. မာလဲ, အန် ယီ လုဝ် ဒိုဝ်း ဒူအီ အီ ညှိုမ် ဇဝ် ယေဆူ.
40 အုဝ် ယီ ထာင်, ဆေ အန် တူ ဝီ ခတ်, တူ ဝီ ဒိုဝ်း အီမာယ် ပေါ အူ ဝီ, အန် ဒီ ဝဲ မိုဝ်း နဝ်း ဒါခိုယ်. ပီ ဇေန့်ဇာ အုဝ်, န့ ပါယ် တီ. အုဝ် ယီ ထာင်, နဝ်း ဖွိုမ် ဇဝ်ဖြာ ဟဲ့ မာနုဝ် ဘော အုဝ်.

1CO 8
1 လွင် ယင် ဒုဝ် ဆတ် ပဲ့ ဟဲ့ လှူ အီ ဒီ အာရိုပ်, အုဝ် တဝ်း, အေ ဒွန် အီ ဟဲ့ ဟွတ့် နပ် ဘဲန် မျုဝ် ဘဲန် မျုဝ်. ပီ နပ် အေ တီ ပီ ဘော ဟဲ့ မှာန် မိူဝ်, န့ နပ် ဒီ တဲး အေ ဘဲန် နဝ်း ပီခိုက်. ဆေ အေ ယီ လာယ် ရွက့် လာယ် ကာဝေ, န့ နပ် ဒီ ဘဲန် ပ့လူမ် ဘဲန် ဟဲန့် ဒီ နဝ်း အေ.
2 ဆေ န့ မိုဝ်း ဒူအီ အီ ထာင် အန် ဟဲ့ နပ် မင် မျုဝ်, အန် ယီ ညှမ် နပ် ခဲ့ ပီ လုဝ် အန် နပ်.
3 ဆေ န့ ယီ မုး ဒူအီ အီ ရွက့် ဇဝ်ဖြာ, ဇဝ်ဖြာ မိူဝ် ဟဲ့ နပ် အန်.
4 လွင် ယင် ဒုဝ် ဆတ် ပဲ့ ဟဲ့ လှူ အီ ဟဝ် ဒီ အာရိုပ်, အေ ဟဲ့ နပ်, အာရိုပ် အာဝ် မိုဝ်း ဒီခုဝ်. အေ ဘော နပ်, ဇဝ်ဖြာ မိုဝ်း မီ အူ ကာဒင်.
5 အီ ဟဝ် တဝ်း, ဘော ဒဲင် ကာဒါယ် ဘော ခဲင် ဂါင်ဟြာဝ် န့ မိုဝ်း ဘဲန် ကာဒင် ဘဲန် ကာဒင် အီ မုး ဇဝ်ဖြာ. (ပီ တဝ်း ဂေ, အူ မျုဝ် ဟဲ့ မှာန်. န့ မိုဝ်း ဒါ ကာညာ ဘဲန် မျုဝ် ဘဲန် မျုဝ် အီ အိုပ် ဒူအီ.)
6 အေ ယီ ဟဲ့ နပ်, န့ မိုဝ်း မီ ဇဝ်ဖြာ အူ ကာဒင်. အန် မုး ဂုန့် အေ အီ ဖာန် ဘ့လေး ဒွန် မျုဝ်. အေ မိူဝ် ဟဲ့ ဘဲန် ဒူအီ ပီ အိုပ် အန်. အေ ဘော မိုဝ်း ဒါ ကာညာ အူ ကာဒင် အီ မုး ဇဝ် ယေဆူ. ခဲ့ ပီ မိုဝ်း ဒွန် မျုဝ်, န့ ဘော မိုဝ်း ကူပ် အန်. အန် မိူဝ် ဟဲ့ ဒွါ အာဆာက် ဒီ အေ.
7 မာလဲ, အာဝ် မုး ဒွန် အီ အီ နပ် လွင် အန် တီ. ဒူအီ မင် အီ ယီ ဆီ မာတ် အာရိုပ် ရာင် ပီ ဒေါ ညှမ် ညှိုမ် ဂေ. ခုဝ်, ဒေါ ဟူမ် ဂေ ယင်, ဂေ ဝီ လှုဝ်း, ယင် တီ ဟဲ့ ဟွတ့် လှူ ဒီ အာရိုပ်. ကူပ် နဝ်း ဂေ တူ မိုဝ်း ဟဲန့်, ဂေ ထာင် ပီ ဒီ ဟူမ် တီ ဟဲ့ ဘဲန် မှာပ် ဒီ ဂေ.
8 ပီ ဒီ ဟူမ် တူ ပွိုန် တဲး အေ တး ကွယ် ကာဒိုက် ကာဒဝ့် ဒီ ဇဝ်ဖြာ. ဆေ အေ တူ ဟူမ်, အေ မိူဝ် တူ စှိုမ် မာဆေ. ဆေ အေ ဘော ဟူမ် အာဝ် ဘဲန် အာဂျိုဝ် မာဆေ.
9 ဆေ ဘေ ယီ ထာင် ဘေ ဟဲ့ ကွယ် ထင်ဟာင်,aဟဲ့ ပွိုန် ဘူင် ဒွန် မျုဝ်, တဲး ဘေ ဆာဒိက်, ကွဲ့ တဲး န့ ဒုက် ဒီ ဂေ ဒူအီ အီ ညှမ် မိုဝ်း ဟဲန့် ခဲင် နဝ်း.
10 ဆေ မဲ ဟဲ့ နပ် လွင် အန် တီ, ဆေ န့ ယီ မိုဝ်း ဒူအီ အီ တူ မိုဝ်း ဟဲန့် ခဲင် နဝ်း, ဆေ အန် ဝီ ယိုဝ် မဲ ကွယ် ဟူမ် ခဲင် ဟုဝ် ကြိုပ် ဂေ အာရိုပ်, န့ ပီ မဲ ယဲတ့် အန် ဟူမ် ယင် အီ ဟဲ့ ဟွတ့် လှူ ဒီ အာရိုပ် တီ. ဟဲ့ ဟွတ့်, န့ ဝီ ဘဲန် ဒုက် ဒီ နဝ်း အန် ကူပ် ထာင် အန်, န့ ဟဲ့ ဘဲန် မှာပ် ဒီ အန်.
11 ပါယ် တီ, န့ ဒီ ဘဲန် ဒီ ဘီနွင် မဲ အီ ညှမ် မိုဝ်း ဟဲန့် ခဲင် နဝ်း အန်. ဇဝ် ယေဆူ ယီ ဟဲ့ ယမ် ကာဒါင် အန်. နဝ်း ဘီနွင် မဲ တီ ဒီ လိုဝ် စှိုမ် ကူပ် ပီ နပ် မဲ.
12 ဆေ မဲ ဘူင် ကာလိုပ် ပါယ် တီ, န့ ဒီ တဲး ဂေ ဘီနွင် မဲ အီ ညှမ် မိုဝ်း ဟဲန့် ခဲင် နဝ်း ဝီ ဇမ် ဒုက်. န့ ဘော ပီ မဲ ဟဲ့ ဘူင် နာ စီစိဝ် ဒီ ဇဝ် ယေဆူ.
13 ခုဝ် အန် တီ ဆေ ပီ ဒီ ဟူမ် အုဝ် ဝီ ဘဲန် မှာပ် ဒီ ဘီနွင် အုဝ်, အုဝ် မိူဝ် တူ ဟူမ် ယင် ဒုဝ် ဆတ် ဒေါ မှဝ်, ကွဲ့ တဲး န့ ဘဲန် မှာပ် ဒီ ဘီနွင် အုဝ်.

1CO 9
1 အုဝ် ဟဲ့ ဟွတ့် ကွယ် ထင်ဟာင်. အုဝ် မိူဝ် ဟဲ့ မုး ဒူအီ ပီ ရဝ်း ပီ တိုယ် ဇဝ် ယေဆူ. အုဝ် ဟဲ့ ဟွတ့် ယိုဝ် ဇဝ် ယေဆူ. ဘော ဘေ ဟဲ့ ညှိုမ် ဇဝ်ဖြာ ကူပ် တး ကာလာင် အုဝ် ဒီ ဘေ.
2 အီ ဟဝ် ပီ ဆ တဝ်း အုဝ် မုး ဒူအီ ပီ ရဝ်း ပီ တိုယ် ဇဝ် ယေဆူ မိူဝ်, ကာဆိူဝ် ဘေ အုဝ် ယီ ဟဲ့ မုး. ခုဝ်, ဘေ ဟဲ့ ဘဲန် ပီ ဇိုမ် ပီ ဒွက် ဇဝ်ဖြာ ဒီ ဂါန် အုဝ် အီ မုး ဂါန် ဒူအီ ပီ ရဝ်း ပီ တိုယ် ဇဝ်ဖြာ.
3 န့ မိုဝ်း ဂေ အီ ဆီ ဒမ် မှာပ် ဒီ အုဝ်. ဒေါ ဒီမွှတ် ဇဲတ် ဂေ ဒီ အုဝ်, အုဝ် ဝီ တဝ်း,
4 ယေ ဟဲ့ ပွိုန် ဟူမ်, ဟဲ့ ပွိုန် ဒျီင် ဒွန် မျုဝ်.
5 ဒေါ ဟာဝ် ယေ ဒူပ် န့တေန့်, ယေ ဟဲ့ ပွိုန် ဒိုဝ်း ဘော အီဘိုန့် ယေ အီ ညှိုမ် ဇဝ် ယေဆူ, ဟာဝ် ရိုမ် ဒူပ် ယေ. ဘော ဒူအီ ပီ ရဝ်း ပီ တိုယ် ဇဝ် ယေဆူ, အီ မုး ဂေ ဝါ ဇဝ် ယေဆူ ဘော အာခေဖာတ်a ဟဲ့ ဘူင် ပါယ် တီ.
6 န့ ဘော ပီ ဘေ ထာင် မီ ယာယ် အာဘာနာဘ လုဝ် ရန့် ဟျီင် ဒုဝ် ဘြိမ် ယာယ်, တူ ပွိုန် မှာန့် ဒီ အီ.
7 အာဝ် မိုဝ်း ဒါ ဆိုက် အီ ဝီ ရန့် ဟျီင် ဒုဝ် ဘြိမ် အန်. န့ မိူဝ် တူ မိုဝ်း ဒါ ကာညာ မာန် ဆာဘျိတ်b အီ တူ ဝီ ဟူမ် ဘ့လေ ဆာဘျိတ် ခဲင် မာန် အန်. ဒူအီ အီ ဟျီင် မာပဲ အီ တူ ဝီ ဒျီင် အိုမ် ပူ မာပဲ အန် မိူဝ်, န့ တူ မိုဝ်း.
8 လွင် အန် တီ, အာဝ် မုး မီ ဒူအီ အီ ဘူင် ပါယ် တီ. ဘော ခဲင် ဘပ် ဒါရာ ဇဝ်ဖြာ ဟဲ့ ဒဲမ် အုန်.
9 ဒါရာ ဇဝ်ဖြာ ပဲ့ ဟဲ့ ဒဲမ် အုန် အာမုဝ်ဆဲ, န့ တဝ်း, “ကွဲ့ ဒိုဝ်း ဆီဘ့လုဝ်း စှိုပ် ဒီ မူတ့် မာမက် ဒေါ ညဲတ့် အန် ဒီ ငှုဝ်.” ဇဝ်ဖြာ တူ ကာလာင် ဂြုဝ်း တီ လွင် မာမက်.
10 အာတီ ဇဝ်ဖြာ ကာလာင် လွင် အေ, တဲး န့ ဘဲန် အာဂျိုဝ် ဒီ အေ. ဒူအီ ထဲ ဒူင် နာ ဘော ဒူအီ ဆုဝ့် ငှုဝ်, ဂေ ရန့် ဂါန် ကူပ် ဆီ ပွိုန် ဂေ ငှုဝ်.
11 အီ မုး ယေ, ယေ ကာလာင် ဂြုဝ်း ဇဝ်ဖြာ တဲး န့ လိုပ် ခဲင် နဝ်း ဘေ, တဲး န့ ပီ အီ ဘြတ် ဆီမာ ငှုဝ်. ဘေ ယီ ထာင်, ယေ တူ ကာအာပ် ဒိုဝ်း ပီ ဒီ ဟူမ် ပီ ဒီ တာ ဒီ ဘေ.
12 ဆေ ဘေ ယီ နပ် ဒီ ဒွါ ဒီ အီ ဟဝ်, ဒီ ယေ ဘေ ဟဲ့ ဝဲ လုဝ် ဒွါ ကိူန်. မာလဲ, ယေ တူ ဒွိုမ် ဒိုဝ်း မာဆေ ဒီ ဘေ. ဒဲင် တီ, ယေ ယီ ခမ် ဒီ အူတ် ဒီ ယိူန် ဒွန် မျုဝ်, ကူပ် တူ ဆီ ဘူင် ယေ မာဆေ အီ တဲး အီ ဟဝ် တူ ညှိုမ် ဂြုဝ်း ပီ ကာလာင် ယေ လွင် ဇဝ် ယေဆူ အီ တဲး နဝ်း ဒူအီ ဒါခိုယ်.
13 ဘေ လုဝ် လှုဝ်း, အာဆေ ဘူင် ဂါန် ခဲင် ဟုဝ် ဇဝ်ဖြာ, အန် လုဝ် ဟူမ် ပီ လှူ အီ ခဲင် ဟုဝ် တီ. ဒါ အီ ဘူင် ဂါန် ဒီ ကာစှူင့် လှူ, အန် လုဝ် ဟူမ် ပီ လှူ ဒူအီ ဒဲင် ကာစှူင့် တီ.
14 ပါယ် တီ, ဇဝ်ဖြာ ဟဲ့ ဟွတ့် ကာလာင် အုန်. ဂေ အီ ကာလာင် လွင် ဇဝ် ယေဆူ ဟဲ့ ပွိုန် ဒိုဝ်း ဒီ ဂေ ဒူအီ အီ ထူမ်.
15 မာလဲ, အုဝ် ပီ ဘော ဟဲ့ ပွိုန် ဒိုဝ်း, အုဝ် ယီ တူ ဒွိုမ် ဒိုဝ်း, တူ ဒွိုမ် မှာန့် မာဆေ ဒီ ဘေ. ပီ ဒဲမ် အုဝ် ဒေါ တီ နီ မိူဝ်, အာဝ် မုး ကူပ် ဆီ မှာန့် အုဝ် ဒီ ဘေ. ဆေ အုဝ် ယီ ဒိုဝ်း ပီ ဒွါ ဘေ, န့ တူ တဲး အုဝ် ပီဖုင် အုဝ် လွင် အန် တီ. ဆေ အုဝ် ဒိုဝ်း ဒီ ဘေ, တ အုဝ် ယမ် ဒီ အာတ့်.
16 ဆေ အုဝ် ယီ ကာလာင် လွင် ဇဝ် ယေဆူ ချွတ် ဒူအီ တဲး န့ ဘဲန် နဝ်း ဒါခိုယ် ဒီ ဂေ, အုဝ် တူ ပွိုန် ပီဖုင် အုဝ်. ခုဝ်, ဇဝ်ဖြာ ဟဲ့ စ်ု အုဝ် ကာလာင်. န့ ဟဲ့ မုး ဂါန် ပီ လုဝ် ဘူင် အုဝ်. ဆေ အုဝ် ယီ တူ ကာလာင် လွင် အန် တီ, န့ ဒီ ဘဲန် ဝူတ် ဒီ အုဝ်.
17 ဆေ အုဝ် ကာလာင် ကူပ် ဆီ ကာလာင် အုဝ်, အုဝ် မိူဝ် ဒီ ပွိုန် ဒီ ဒိုဝ်း ရုး အန်. မာလဲ, အုဝ် ကာလာင် ကူပ် စ်ု ဇဝ်ဖြာ အုဝ် ကာလာင်.
18 ကူပ် န့ ပါယ် တီ, အုဝ် တူ ပွိုန် ဒိုဝ်း မာဆေ, တဲး န့ ဘဲန် ရုး ပီ ကာလာင် အုဝ်, ဇဝ်ဖြာ ဟဲ့ ခ့ဝါင် အုဝ် ဝိန် ဒီ ကာလာင် လွင် အန်. အန် တူ တဲး ဂေ အီ ပွိုန် ဒီ ထူမ် လုဝ် တူတ့် မာဆေ. ခုဝ်, အုဝ် မိူဝ် တူ မှာန့် ခေါ အူ မျုဝ် ဆေ အုဝ် ကာလာင် လွင် ဇဝ်ဖြာ ချွတ် ဘေ, တဲး နဝ်း ဘေ ဒါခိုယ်.
19 အုဝ် ဟဲ့ မုး ဒူအီ အီ ကွယ် ထင်ဟာင်, ကွယ် ဒါခိုယ်, တူ မုး မှာယ် အာဆေ. အုဝ် ယီ ခမ် ဒီ ဘဲန် မှာယ် ဒူအီ ဒွန် အီ ကူပ် ဆီ တဲး အုဝ် ဒူအီ ကိူန် ညှိုမ် ဇဝ် ယေဆူ.
20 ဒေါ ကွယ် ရိုမ် အုဝ် ဒူပ် ဒူအီ ယူဒါ, အုဝ် ဘူင် ပီ ဒူအီ ယူဒါ, တဲး ဂေ မိုဝ်း နဝ်း ဆီ ညှိုမ်. အုဝ် ပီ ဆ ဘူင် ဒူပ် ဒါရာ အာမုဝ်ဆဲ မိူဝ်, ဒေါ ကွယ် အုဝ် ဒူပ် ဒူအီ အီ ဒူပ် ဒါရာ တီ, အုဝ် မိူဝ် ဘူင် ဒူပ် ပီ ဂေ, တဲး ဂေ မိုဝ်း နဝ်း ဆီ ညှိုမ်.
21 ပါယ် တီ, ဒေါ ကွယ် ရိုမ် အုဝ် ဒူပ် ဂေ ဒူအီ အီ တူ ဒူပ် ဒါရာ အာမုဝ်ဆဲ, အုဝ် မိူဝ် ဘူင် ပီ ဂေ, တဲး ဂေ အီ တူ ဒူပ် ဒါရာ တီ ဘော မိုဝ်း နဝ်း ဆီ ညှိုမ်. (အာဝ် မုး အုဝ် ဘူင် ကာဘး ဒီ ဒါရာ ဇဝ်ဖြာ. အုဝ် ဒူပ် ဒါရာ ဇဝ် ယေဆူ.)
22 ဒေါ ကွယ် ရိုမ် အုဝ် ဒူပ် ဂေ အီ ဒီလှး, တူ မိုဝ်း ပ့လူမ်, ဘော အုဝ် ဟဲ့ ဘဲန် ပီ ဂေ, တဲး ဂေ ဘော မိုဝ်း နဝ်း ဆီ ညှိုမ်. ပါယ် တီ, အုဝ် ခမ် ဒီ ဘူင် ဒွန် မျုဝ် အာဒါ ဒူအီ ဒွန် အီ, တဲး အုဝ် ဘူင် ခဲ့ ပီ ပွိုန် အုဝ် ဒီ ဘူင် တဲး န့ ချွတ် ဒူအီ မင် အီ.
23 ပီ ဘူင် အုဝ် ဇိုဝ် တီ ဒွန် မျုဝ်, အုဝ် ဘူင် ကူပ် ညှိုမ် အုဝ် ဇဝ်ဖြာ အီ တဲး ဒူအီ ဘဲန် နဝ်း ဒါခိုယ်, တဲး ဘော အုဝ် ပွိုန် အာဂျိုဝ် အန် တီ.
24 ဘေ လုဝ် လှုဝ်း, ဆေ ဒူအီ လာယ် ကာခဲန့် ကာဘ့လဲပ်, န့ မိုဝ်း ဒူအီ ကိူန် အီ လာယ် ကာခဲန့်. န့ ယီ မိုဝ်း အူ ဝီ အီ ဒီ အွင်, အီ ပွိုန် လက်ဆွင်. ကူပ် န့ ပါယ် တီ, တဲး အေ ပီ ဒူအီ အီ ကာဘ့လဲပ် ဟဲ ဟဲ, တဲး အေ ပွိုန် လက်ဆွင် ပီ ဒွါ ဇဝ်ဖြာ.
25 ဂေ အီ ဒီ လာယ် ကာခဲန့်, ဂေ ဘော နပ် ဒီ ခါနှာပ် ဒုဝ် ဘြိမ် ဂေ. ဂေ ဘော ဖိုက် ပ့လူမ် ဖိုက် ဟဲန့် ဂေ ဒွန် မျုဝ်, တဲး ဂေ ပွိုန် လက်ဆွင် အီ မုး မင်ဂိုမ်. ဒူအီ ယီ ဘူင် မင်ဂိုမ် တီ, တာ လှာ ဟေ အီ စှိတ် အူ ကာစန်. ဟဲ့ ဟွတ့်, န့ ဝီ ဟျီ့ ကာဟဝ်း လိုဝ် တူတ့်. အီ မုး ယေ, ယေ ဘော ဂျုဝ်ဂျာ ဒီ ဘူင်, တဲး ယေ ပွိုန် မင်ဂိုမ် အီ ကွယ် ဆေဆေ, အီ တူ နပ် ဒီ လိုဝ်, တူ နပ် ဒီ စှိုမ်.
26 ကူပ် န့ ပါယ် တီ, အုဝ် တူ ပီ ဒူအီ အီ ကာဘ့လဲပ် ဒီလူယ် ဒီလာယ်, တူ မိုဝ်း ပီ ခြာမ်. အုဝ် တူ ကာလိုမ် ဝတ် ခဲင် ဒီဝူင့် ဒီဝပ်.
27 အုဝ် ဘော အူတ် ဘော ယိူန် ခါနှာပ် ဒုဝ် ဘြိမ် အုဝ် တဲး အုဝ် အိုပ် တူတ့်, ယုဝ် အုဝ် ဝီ စှိုမ် ဝါယ် ဟဲ့ ဟွတ့် မာနုဝ် အုဝ် ဒီ အီ ဟဝ်.

1CO 10
1 အိုယ် ဘေ ဘီနွင်, အုဝ် ဆီ တဲး ဘေ လှုဝ်း, ဒေါ မုး စုဝ် ဂုန့် ဒင် အေ တွိုန်, န့အု ဟဲ့ ဂွင့် ရဲ ဂေ ဒွန် အီ. ဂေ ဒွန် အီ ဘော ပွိုန် ဒီ ကာလုဝ်း ဆီချာ အိုမ် ဒီနှူင် ရေန့် တွိုန်.
2 ဒေါ ဒူပ် ဂေ န့အု ဘော ဒေါ ကာလုဝ်း ဂေ အိုမ် တီ, န့ ပီ ဂေ ဒွန် အီ ဟဲ့ စိုပ် ခဲင် အိုမ်, တဲး ဂေ ဘဲန် ဒီဘဲ ဒါ ဆာရာ အာမုဝ်ဆဲ.
3 ဂေ ဒွန် အီ ဘော ဟူမ် ပီ ဒီ ဟူမ် အူ မျုဝ် အီ ဟျီင် နဝ်း ဖွိုမ် ဂေ.
4 ဂေ ဘောကာဂ့လျီတ် ဘော ဒျီင် အိုမ် အူ မျုဝ် အီ ဟျီင် နဝ်း ဖွိုမ် ဂေ. ဂေ ဟဲ့ ဒျီင် အိုမ် အီ လေး ခဲင် ဒါအာင် မာဝ်. ဒါအာင် မာဝ် တီ, န့ ပီ ဇဝ် ယေဆူ အီ ဟဲ့ ဟာဝ် ရိုမ် ဒူပ် ဂေ.
5 ပီ ဘော ဟဲ့ ပါယ် တီ မိူဝ်, ဂေ ဒူအီ အီ တူ လဝ့် နဝ်း ဇဝ်ဖြာ ဟဲ့ ကိူန် ကာဆဝ်. ဂေ ဘော ယမ် ခုင်ခြဝ်း ခဲင် ပြဲ ကာဟဝ်း.
6 လွင် အန် တီ, ဟဲ့ ဘဲန် အူဖာမာ ဒီ အေ ဒေါ တီ နီ, တဲး အေ နပ် ဒီ ဆာဒိက်, ကွဲ့ တဲး အေ ကာဒိုက် ကာဒဝ့် နာ မိူက် နာ ဟာယ် ပီ ဂေ.
7 ကွဲ့ တဲး အေ ကြိုပ် အာရိုပ် ပီ ဂေ ဒူအီ မင် အီ. န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဂေ ဒူအီ ကိူန် ဟဲ့ ဟူမ် ရိုမ် ဒျီင် ရိုမ် ဒဲင် မာတိန့်. ဟဲ့ ဟွတ့်, ဂေ ဘော ဝီ ယိတ့် ဂါ ဆီနန် ဆီနိူင်.”
8 ကွဲ့ တဲး အေ လာယ် လုတ့် လာယ် လာယ် ပီ ပဲ့ ဟဲ့ ဘူင် ဂေ ဒူအီ မင် အီ တွိုန်. ကူပ် ဘူင် ဂေ ပါယ် တီ, အူ ဆီငဲ ဒူအီ ဂေ မိူဝ် ယမ် အာဒါ အာ မှိုန့် ဒီ အူယ် ဟြဲန့် ဝီ.
9 ကွဲ့ တဲး အေ ထေဝ် ယုဝ် ဇဝ် ယေဆူ ဒီ ဒမ် မှာပ် ဒီ အေ ပီ ဂေ ဒူအီ မင် အီ အီ ဟဲ့ ထေဝ် ဇဝ်ဖြာ. ကူပ် ဘူင် ဂေ ပါယ် တီ, ဂေ ဘော ခမ် မာဟန့် ဇုဝ့် ယမ် ဂေ.
10 ကွဲ့ တဲး အေ ပိုန့် ပီ ပဲ့ ဟဲ့ ဘူင် ဂေ တီ. ကူပ် ပိုန့် ဂေ မင် အီ, ဂေ လုဝ် ခမ် တဲး အာမူ အာမာတ် ဇဝ်ဖြာ ပျာတ့် ဂေ.
11 လွင် အီ ဟဲ့ ဒွိုမ် ဘဲန် ဒီ ဂေ ဒေါ မွိုန်, န့ ဟဲ့ ဒဲမ် အုန်, တဲး န့ ဘဲန် အူဖာမာ ဒီ အေ ဒူအီ ဘောကာဂ့လျီတ်. တဲး အေ နပ် ဒီ ဆာဒိက် ကူပ် ဟဲ့ ကာတတ် ဒီ တူတ့် ဒွန် ဇာတ်.
12 ခုဝ်, အာဆေ တဝ်း, အန် ဟဲ့ မန် ဆီချာ, တဲး အန် ဆာဒိက် ယုဝ် အန် ဒီ စှိုမ်.
13 လွင် အီ ထေဝ် နဝ်း ပဲ့ ဟဲ့ ခမ် ဘေ ဒွန် မျုဝ်, အာဝ် မိုဝ်း ခေါ အူ မျုဝ်, ပီ တူ ဒွိုမ် ခမ် အီ ဟဝ်. ဇဝ်ဖြာ ယီ မိုဝ်း နဝ်း ဆိူဝ် နဝ်း မှာန်. အန် ဇဝ် တူ တဲး ဘေ ခမ် ပီ တူ ပဲ ဘေ ဒီ ခမ်. ပါယ် တီ, ဒေါ ခမ် ဘေ အီ ထေဝ် နဝ်း တီ, အန် ဇဝ် ဒီ ဝီ နှဲ န့တေန့်, တဲး ဘေ ပွိုန် ဒီ လွတ်, တဲး ဘေ ပဲ ဒီ ခမ်.
14 ခုဝ် အန် တီ ဘေ ဘီနွင် ပီ ရွက့် အုဝ်, တဲး ဘေ စူ ကြိုပ် အာရိုပ် ရာင်.
15 အုဝ် ဟဲ့ မာတ် ဘေ မုး ဒူအီ အီ မိုဝ်း အာငျာန်. ဂြုဝ်း ပီ ကာလာင် အုဝ် တီ, တဲး ဘေ ကာဒွါ့ ကာဖာ ရာင် အာဆေ ရာင် အန်.
16 ဒေါ ဟူမ် အေ ဘ့လွယ် အီ လှုဝ်း ဇဝ် ယေဆူ, အေ ဘော ဒိုဝ်း ဆီလာတ့် ဘော ဒါင် ဂုင် ဂေဇူ ဒီ ဇဝ်ဖြာ. ဒေါ ဒျီင် အေ ခဲင် ဆီလာတ့် တီ, န့ ပီ အေ ဟဲ့ ဘျ အေ ဟဲ့ ကွယ် ရိုမ် ဒူပ် ဇဝ် ယေဆူ ကူပ် ဟဲ့ လေး နှာမ် အန် ဒီ ဒုဝ် အန်. ဘော ခါမုန် ပီ ကာဘက် အေ, န့ ဘော ပါယ် တီ. ဒေါ ဟူမ် အေ ခါမုန် တီ, န့ ဘျ လွင် ဟဲ့ ကာဒိုက် ကာဒဝ့် အေ ဒီ ဇဝ် ယေဆူ ကူပ် ဟဲ့ လိုဝ် ဒုဝ် ဘူင့် အန်.
17 အေ ပီ ဘော ကိူန် ခဲ့ မှဝ် မိူဝ်, အေ ယီ ဟူမ် ခါမုန် အူ ဘူင့်. ခုဝ်, အေ ဟဲ့ ပီ ဒုဝ် ဘူင့် အူ ဘူင့် ကူပ် ဟဲ့ ဟူမ် ရိုမ် အေ ခါမုန် အူ ဘူင့် တီ.
18 တဲး ဘေ ကာဖာ ယွတ် ပီ ပါယ် ဂေ ဒူအီ အီဆာရေလ ဒေါ မွိုန်. ဂေ အီ ဟူမ် ပီ လှူ အီ ဒဲင် ကာစှူင့် လှူ, ဂေ ဟဲ့ လာယ် ဖြူမ် ရိုမ် ဘော ကွယ် ကာဒိုက် ကာဒဝ့် ဒီ ကာစှူင့် လှူ တီ.
19 ဆေ န့ ယီ မုး ပီ လှူ အီ ဒီ အာရိုပ်, အုဝ် တူ တဝ်း, ပီ လှူ ဒီ အာရိုပ် တီ ဟဲ့ ဘွတ် ဟဲ့ မွှိုမ်. အုဝ် ယီ တူ တဝ်း, ဟဲ့ လုဝ် ရီမာတ် အာရိုပ် တီ.
20 အုဝ် တဝ်း, ပီ လှူ အီ ဒီ အာရိုပ် ရာင် တီ, အာဝ် မုး ဂေ လှူ ဒီ ဇဝ်ဖြာ. ဂေ လှူ ဒီ ကာနမ်. မာလဲ, အုဝ် တူ ဆီ တဲး ဘေ ကာဒိုက် ကာဒဝ့် ဒီ ကာနမ်.
21 ဘေ တူ ပွိုန် ဒျီင် အိုမ် အီ ပီ နှာမ် ဇဝ် ယေဆူ ဘော ဒျီင် ပီ လှူ ဂေ ဒီ ကာနမ်. ဘေ မိူဝ် တူ ပွိုန် ဟူမ် ခါမုန် အီ ပီ ဒုဝ် ဘူင့် ဇဝ် ယေဆူ ဘော ဟူမ် ပီ လှူ ဂေ ဒီ ကာနမ်.
22 အေ တူ ပွိုန် ကာဘး ဒီ ဇဝ်ဖြာ, တဲး အန် ရူ ဒီ အေ. အေ တူ မိုဝ်း ပွုန် လွှိုမ် အန်.
23 ဒူအီ မင် အီ တဝ်း, “အေ ပွိုန် ဘူင် တူတ့် ဒွန် မျုဝ်.” အုဝ် ယီ တဝ်း, န့ တူ မုး ဒွန် မျုဝ် အီ ဘဲန် အာဂျိုဝ် ဒီ အေ. ဟဲ့ မှာန် ဆေ ဂေ တဝ်း, “အေ ပွိုန် ဘူင် တူတ့် ဒွန် မျုဝ်.” န့ ယီ တူ မုး ဒွန် မျုဝ် အီ စွယ် နဝ်း အေ.
24 ဒွန် အီ တူ လုဝ် ဟြေတ့် ဘဲန် မျုဝ် ဘဲန် မျုဝ်, တဲး န့ ဘဲန် အာဂျိုဝ် ဒီ ဒုဝ် ဘြိမ် အန်. အန် လုဝ် ဟြေတ့် အီ ဒီ ဘဲန် အာဂျိုဝ် ဒီ အီ ဟဝ်.
25 ယင် ပီ ယွင့် အီ ခဲင် ကာလး, ဟဲ့ ပွိုန် စိုဝ်း ဒီ ဟာပ် ဒွန် မျုဝ်. မာလဲ, အာဝ် လုဝ် ဒီမွှတ် မာဆေ, ကွဲ့ တဲး ဘေ ဝီ ဘဲန် ဇေန့်ဇာ ခဲင် နဝ်း ဘေ ယုဝ် ပီ ဘူင် ဘေ ဟဲ့ မှာန် တူ မှာန်.
26 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ကာဒါယ် ဘော အီ ကွယ် ဒဲင် ကာဒါယ် ဒွန် မျုဝ်, ဟဲ့ မုး တူတ့် ကြုဝ် ဇဝ်ဖြာ.”
27 ဆေ ဒူအီ အူ ဝီ အီ တူ ညှိုမ် ဇဝ် ယေဆူ ဘော ဘာင် မဲ တး ဟူမ် ဘူမ် ခဲင် ကာင် အန်, ဆေ မဲ ဆီ ဟူမ် ပီ ဘ့လေး အန်, တဲး မဲ ဟူမ်. မာလဲ, အာဝ် လုဝ် ဒီမွှတ် မာဆေ န့ မုး, အာဝ် လုဝ် ဝီ ဇေန့်ဇာ ခဲင် နဝ်း, ယုဝ် ဟဲ့ ပွိုန် ဟူမ် တူ ပွိုန် ဟူမ်.
28 မာလဲ, ဆေ န့ မိုဝ်း အီ တဝ်း ဒီ မဲ, “ပီ ဒီ ဟူမ် နီ, ဟဲ့ ဟွတ့် လှူ ဒီ အာရိုပ်,” မဲ ကွဲ့ ဟူမ်. မဲ လုဝ် ကာဖာ ဒါင် ဒူအီ အီ ကာလာင် ဒီ မဲ တီ, ကွဲ့ တဲး န့ ကာဝှ်ု ခဲင် နဝ်း အန်.
29 အုဝ် တူ ကာလာင် လွင် နဝ်း မဲ. အုဝ် ကာလာင် လွင် ဒူအီ အီ ကာလာင် ဒီ မဲ တီ. မင် အီ ယီ နပ် ဒီ ဒီမွှတ် တဝ်း, “မှဝ် န့ ပါယ် ပီ လုဝ် အုဝ် တဲး အီ ဟဝ် အိုပ် နဝ်း အုဝ်.း အုဝ် ကွယ် ထင်ဟာင်.a
30 ဆေ အုဝ် ဟဲ့ ဟွတ့် ဆာခိုဝ် ဒါင် ဂုင် ဂေဇူ ဒီ ဇဝ်ဖြာ ဘော ဟူမ် ပီ ဒီ ဟူမ် တီ, မှဝ် န့ ပါယ် ပီ လုက်တာယ် အီ ဟဝ် ဒီ အုဝ် ကူပ် ဟူမ် အုဝ် ပါယ် တီ.း”
31 အုဝ် ယီ တဝ်း, ဘော မုး ဇိုဝ် မှဝ် အာဝ် တဝ်း, ခဲ့ ပီ ဘူင် ဘေ ဒွန် မျုဝ်, ဘော မုး ပီ ဟူမ် ပီ ဒျီင် ဘေ, တဲး ဘေ ဘူင် တူတ့် ဒွန် မျုဝ်, တဲး အီ ဟဝ် ပွိုန် ဒီ အိူပ် ဇဝ်ဖြာ.
32 ခဲ့ ပီ ဘူင် ပီ ရန့် ဘေ ဒွန် မျုဝ်, ကွဲ့ ဘူင် တဲး န့ တဲး ဒူအီ ကာလိုပ်. ဘော မုး ဒူအီ ယူဒါ, ဘော မုး ဒူအီ အာမျုဝ် ဟဝ်, ဘော မုး ဒူအီ ခဲင် ဖိုင် ဇဝ် ယေဆူ အီ မုး ဒူအီ ပီ အိုပ် ဇဝ်ဖြာ, တဲး ဂေ ဘောကာဂ့လျီတ် အိူပ် ဇဝ်ဖြာ.
33 တဲး ဘေ ဘူင် ပီ အုဝ်. အုဝ် ဘော ဂျုဝ်ဂျာ ဒီ ဘူင် တဲး န့ လဝ့် နဝ်း ဒွန် အီ. အုဝ် ယီ တူ ဘူင် တဲး န့ ဘဲန် အာဂျိုဝ် ဒီ အုဝ်. အုဝ် ဆီ တဲး ပီ ဘူင် အုဝ် ဘဲန် အာဂျိုဝ် ဒီ ဒူအီ ကိူန်, တဲး ဇဝ်ဖြာ ပွိုန် ဒီ ချွတ် ဂေ ကိူန်.

1CO 11
1 တဲး ဘေ ညိုင် အုဝ် ပီ အုဝ် ဟဲ့ ညိုင် ဇဝ် ယေဆူ.
2 အုဝ် အိူပ် ဘေ ကူပ် ဟဲ့ လှုဝ်း ဘေ ဒီ အုဝ် ဆေဆေ. ဘေ ဟဲ့ ဘူင် ဒူပ် ဘော ဒါရာ ဇဝ်ဖြာ ပီ မာနုဝ် အုဝ် ဒီ ဘေ.
3 မာလဲ, အုဝ် ဆီ တဲး ဘေ နပ် ဆီချာ, အီမာယ် ဒွန် အီ ဟဲ့ ပွိုန် အာဆာက် ကာမာယ် ဒီ ဇဝ် ယေဆူ. ခုဝ်, ဇဝ် ယေဆူ ဟဲ့ ပီ ဂိန့် အီမာယ် ဒွန် အီ. အီဘိုန့် ယီ ဟဲ့ ပွိုန် အာဆာက် ဒီ အီမာယ်. ခုဝ်, အီမာယ် ပီ ဂိန့် အီဘိုန့်. ဇဝ် ယေဆူ ယီ တး ဒူင် ကွယ် ဇဝ်ဖြာ, တဲး န့ ပီ ဇဝ်ဖြာ ဟဲ့ ဘဲန် ဂိန့် အန်.
4 ခုဝ်, အီမာယ် ဒွန် အီ, ဆေ အန် ဆာခိုဝ် ဒီ ဇဝ်ဖြာ ဘော ဘျာန် ဂြုဝ်း ဇဝ်ဖြာ, ဆေ အန် ယီ ကာမှုဝ့် ဂိန့် အန်, န့ ပီ အန် ဖျာက် ဆာရေ ဇဝ် ယေဆူ အီ ပီ ဂိန့် အန်.
5 ဘေ ယီ တဝ်း လွင် အီဘိုန့်, ဆေ အန် ဆာခိုဝ် ဘော ဘျာန် ဂြုဝ်း ဇဝ်ဖြာ, ဆေ အန် တူ ဒိုဝ်း မာဆေ ကာမှုဝ့် ဂိန့် အန်, န့ ပီ အန် ဖျာက် ဆာရေ အီမာယ် အန် အီ ပီ ဂိန့် အန်. ဘေ တဝ်း, န့ မွှိုမ် ဆာယ်, ဟဲ့ ပီ အန် ကပ် ဂ့လ ဂိန့် အန်.
6 ဘေ ဘော နပ် ဒီ တဝ်း, ဆေ အီဘိုန့် တူ ဆီ ကာမှုဝ့် ဂိန့် အန်, တဲး ဘေ ကပ် ဝဲန် ဟိုက် ဂိန့် အန်. မာလဲ, အုဝ် တဝ်း, ဆေ ဘေ ကပ် ဂ့လ ဟိုက် ဂိန့် အီဘိုန့်, န့ မွှိုမ် ဆာယ် ကာဆဝ်. ခုဝ်, တဲး အန် ကာမှုဝ့် ဂိန့် အန်.
7 ဆေ န့ မုး အီမာယ်, အန် တူ လုဝ် ကာမှုဝ့် ဂိန့် အန် ကူပ် ဖာန် ဘ့လေး ဇဝ်ဖြာ အာရိုပ် အန်, တဲး အန် ပီ ဇဝ်ဖြာ. အာဖုင် ဒင်ခုဝ် အန် ဇဝ် မိူဝ် ဟဲ့ ကွယ် ရိုမ် ဒီ အန်. အီဘိုန့် ယီ မိုဝ်း ဆာရေ ကူပ် ဒူပ် အန် အီမာယ် အန်.
8 ခုဝ်, ဒေါ ဖာန် ဘ့လေး ဇဝ်ဖြာ ဒီ ဒူအီ, အန် တူ ဒိုဝ်း ဒုဝ် အီမာယ် ဒီ ဒုဝ် အီဘိုန့်. အန် ဒိုဝ်း အီဘိုန့် ဒီ ဒုဝ် အီမာယ်.
9 ဒဲင် တီ, ဇဝ်ဖြာ တူ ဖာန် ဘ့လေး အီမာယ်, တဲး အန် စွယ် အီဘိုန့်. အန် ဇဝ် ဖာန် ဘ့လေး အီဘိုန့်, တဲး အန် စွယ် အီမာယ်.
10 ပါယ် တီ, ကူပ် ယိုဝ် ဂေ အာမူ အာမာတ် ဇဝ်ဖြာ ခဲ့ ပီ ဘူင် အေ ဒွန် မျုဝ်, အီဘိုန့် ဟဲ့ ဟွတ့် မိုဝ်း ပွုန် ဒီ ဘူင် ခဲ့ ကာအာပ် ဘူင် ဒီ ဂိန့် အန်.a
11 ဆေ အီဘိုန့် ဂါယ် အီမာယ် ညှိုမ် ဒူပ် ဇဝ်ဖြာ, အီဘိုန့် အာဝ် ပွိုန် တဝ်း, အန် တူ လုဝ် အီမာယ်. ဘော အီမာယ် အာဝ် ပွိုန် တဝ်း, အန် တူ လုဝ် အီဘိုန့်.
12 ခုဝ်, အီဘိုန့် ဟဲ့ လေး တး ဒီ အီမာယ်. အီမာယ် ပီ ဝီ ဂွိုတ် တး ဒီ အီဘိုန့်. ခဲ့ မိုဝ်း ဒွန် မျုဝ် ဟဲ့ တး တူတ့် ဒီ ဇဝ်ဖြာ.
13 ခုဝ်, န့ ကွယ် ဒီ ဘေ, တဲး ဘေ ကာဖာ ရာင် ဘေ, ယုဝ် န့ ကာအာပ် အာဝ် ကာအာပ် အီဘိုန့် ကာမှုဝ့် ဂိန့် အန် ဒေါ ဆာခိုဝ် ကြိုပ် ဇဝ်ဖြာ.
14 တဲး ဘေ ဒူပ် ပီ ထာင် နဝ်း ဘေ. ဆေ အီမာယ် ဝါင် တဲး ဟိုက် ဂိန့် အန် ဒီတူင့်, ယုဝ် အန် မိုဝ်း တူ မိုဝ်း ဆာရေ.
15 အီဘိုန့် မိူဝ် ပါယ် တီ. ဆေ အန် ဝါင် တဲး ဟိုက် ဂိန့် ဒီတူင့်, ယုဝ် န့ တဲး တူ တဲး အန် မိုဝ်း ဆာရေ. ခုဝ်, ဟိုက် ဂိန့် အန် တီ ဟဲ့ ဘဲန် အီ ကာမှုဝ့် ဂိန့် အန်.
16 ဆေ န့ ယီ မိုဝ်း ဒူအီ အီ ဆီ ထဲန့် လွင် အန် တီ, ယေ တူ မိုဝ်း ဟိတ် ဒီ ဘူင် ပါယ် တီ. ဘော ခဲင် ဖိုင် ဂေ ဒူအီ အီ ညှိုမ် ဇဝ်ဖြာ ဘဲန် ပ့လုဝ့် ဘဲန် ပ့လုဝ့် တူ မိုဝ်း ဟိတ် ပါယ် တီ.
17 လွင် ပီ ဒီ လုဝ် အုဝ် မာနုဝ် ဒီ ဘေ ပေါ မ့ပွါ, အုဝ် အာဝ် ဟူ ပွိုန် အိူပ် ဘေ. ခုဝ်, ဒေါ တး ကာဇု ဘေ, ကြိုပ် ဆာခိုဝ် ဒီ ဇဝ်ဖြာ, ဘေ ဘူင် အီ တူ မွှိုမ် ကိူန် လွှိုမ် ပီ ဘူင် ဘေ အီ မွှိုမ်.
18 ပီ ယိုဝ် အုဝ် လွင် ဘေ ဒီ အာတ့်, အုဝ် ယိုဝ် ဘေ ဒူအီ ခဲင် ဖိုင် ဇဝ် ယေဆူ မင် အီ, ဘေ တူ လာယ် ဖြူမ် ဒေါ တး ကြိုပ် ဆာခိုဝ် ဘေ ဒီ ဇဝ်ဖြာ. ပဲ့ ဟဲ့ ယိုဝ် အုဝ် တီ, အုဝ် ထာင် ဟဲ့ မှာန် နာ ကိူန်.
19 အူ မျုဝ် ဘော ဟဲ့ မှာန် လွင် အန် တီ. ဘေ လုဝ် လာယ် ကာဘး, လာယ် ကာထဲန့်, တဲး န့ လေး ဆီချာ, အာဆေ မုး ဒူအီ အီ ဘူင် ပီ အိုင် ဇဝ်ဖြာ.
20 ဆေ ဘေ ယီ တး ကာဇု ဟူမ် ရိုမ်, အာဝ် မုး ဘေ တး ကာဇု ဟူမ် ဘ့လွယ် လှုဝ်း ဘေ ဇဝ် ယေဆူ.
21 ခုဝ်, ဒေါ ဟူမ် ရိုမ် ဘေ တီ, ဘေ တူ လာယ် ဘ်ု. ဘေ ဘော ပီခြန် ဒီ ဟူမ် ရာင် အာဆေ ရာင် အန်. မင် အီ ဟဲ့ ဟူမ် ကော ယိုတ့်. မင် အီ ဆီ ကာပြာန့်, ညှမ် ပွိုန် ဒီ ဟူမ် မာဆေ.
22 တဲး ဘေ ဟူမ် ဘေ ဒျီင် ဒီ ကာင် ဘေ. ဘေ တူ ရုဝ်ဆေ ဖိုင် ဇဝ် ယေဆူ အီ မုး ဒူအီ ပီ အိုပ် ဇဝ်ဖြာ. ဘေ ဘူင် တဲး ဒူအီ ဂိန် ဒူအီ အေတ့် မွှိုမ် ဆာယ်. အုဝ် ဟူ နပ် ပီ ဒီ ပါယ် အုဝ် ဒီ ကာလာင် ဒီ ဘေ လွင် အန် တီ. ကူပ် ဘူင် ဘေ ပါယ် တီ, အုဝ် ဟူ ပွိုန် အိူပ် ဘေ.
23 အုဝ် ဒိုဝ်း ပီ မာနုဝ် ဇဝ်ဖြာ ဒီ အုဝ်, ဝီ မာနုဝ် ဘေ. ပါယ် တီ, ခဲင် မှိုဝ် ဒေါ ဒီ အာပ် ဂေ ဇဝ် ယေဆူ ဒီ ရန်ဆူ အန် တွိုန်, အန် ဇဝ် ဟဲ့ ဒိုဝ်း ခါမုန်
24 ဘော ဒါင် ဂုင် ဂေဇူ ဒီ ဇဝ်ဖြာ, ကာဘက် ခါမုန် တီ တဝ်း, “ခါမုန် နီ, န့ ပီ ဒုဝ် ဘူင့် အုဝ် ပီ ဒွါ အုဝ် ဒါင် ဘေ. တဲး ဘေ ဟူမ် ခါမုန် နီ, တဲး ဘေ လှုဝ်း ပဲ့ ဟဲ့ ဘူင် အုဝ် ဒါင် ဘေ.”
25 ပါယ် တီ, ဒေါ ဟဲ့ ဟွတ့် ဂေ ဟူမ်, အန် ဇဝ် ဝီ ဒိုဝ်း ဆီလာတ့် အိုမ် ဆာဘျိတ်b တဝ်း, “ဆီလာတ့် နီ, န့ ဘျ ကာဒိက် ဆတ်ဇာ ကာမာယ် ပီ ဒွါ ဇဝ်ဖြာ ဒီ ဘေ ကူပ် လေး နှာမ် အုဝ် ဒီ ဒုဝ် အုဝ်. ဒွန် ဇေန့် ဒေါ ဒျီင် ဘေ အိုမ် ခဲင် ဆီလာတ့် နီ, တဲး ဘေ လှုဝ်း ပဲ့ ဟဲ့ ဘူင် အုဝ် ဒါင် ဘေ.”
26 ခုဝ်, အုဝ် တဝ်း, ဒွန် ဇေန့် ဒေါ ဟူမ် ဘေ ခါမုန် ဘော ဒျီင် အိုမ် ခဲင် ဆီလာတ့် နီ, ဘေ ဒီ ဘော တဲး အီ ဟဝ် နပ် လွင် ဇဝ် ယေဆူ ဟဲ့ ခမ် ဒီ ယမ် ကာဒါင် အေ. ဘေ လုဝ် ဘူင် ပါယ် တီ, တဲး န့ ကော ဇမ် ပန် ဒီ ဝီ တး အန် ဇဝ်.
27 ခုဝ်, ဆေ န့ မိုဝ်း မင် အီ အီ ဘူင် ပီ တူ ကာအာပ် ဘူင်, ယီ ဟူမ် ခါမုန် တီ ဘော ဒျီင် အိုမ် ခဲင် ဆီလာတ့် တီ, ဒူအီ ဂေ တီ ဟဲ့ ဟွတ့် လုတ့် ကူပ် တူ ရုဝ်ဆေ ဂေ ဒုဝ် ဘူင့် ဇဝ် ယေဆူ ဘော နှာမ် ဇဝ် ယေဆူ.
28 ခုဝ် အန် တီ တဲး ဒူအီ ဒွန် အီ ဇဲတ် ဒီ ယွတ် ဒုဝ် ဘြိမ် အန် ရာင် အာဆေ ရာင် အန် အာတ့် ဟူမ် အန် ခါမုန် ဘော ဒျီင် အန် အိုမ် ခဲင် ဆီလာတ့် တီ.
29 ခုဝ်, အာဆေ ယီ ဟူမ် ခါမုန် ဘော ဒျီင် အိုမ် ခဲင် ဆီလာတ့် တီ, ယီ တူ လှုဝ်း တူ ရုဝ်ဆေ ဒုဝ် ဘူင့် ဇဝ် ယေဆူ, ပီ ဘူင် အန် တီ ဝီ ဘဲန် မှာပ် ဒီ အန်.
30 ကူပ် န့ ပါယ် တီ, ကာတဲ ဘေ ဟဲ့ မိုဝ်း ဒူအီ ကိူန် အီ မိုဝ်း ဆဝ် ရောဂါ. မင် အီ မိူဝ် ဟဲ့ ဟွတ့် ယမ်.
31 ဆေ အေ ဇဲတ် ဒီ ယွတ် ဒုဝ် ဘြိမ် အေ ဒီ အာတ့်, အေ ဒီ လွတ် ခမ် မှာပ် ပီ ဒမ် ဇဝ်ဖြာ ဒီ အေ.
32 ဆေ ဇဝ်ဖြာ ဒမ် မှာပ် ဒီ အေ, အန် မာနုဝ် တဲး အေ လွတ် ခမ် မှာပ်, ကွဲ့ တဲး န့ ပီ ပီ ဆုင်ဖျာတ် ဇဝ်ဖြာ အာမူ ဂေ ဒူအီ အီ တူ ညှိုမ် အန်.
33 အိုယ် ဘေ ဘီနွင် အုဝ်, ကူပ် န့ ပါယ် တီ, ဒေါ တး ကာဇု ဟူမ် ရိုမ် ဘေ, တဲး ဘေ လာယ် ဘ်ု.
34 အာဆေ ဟဲ့ ကာပြာန့်, တဲး အန် ဟူမ် ဒီ ကာင် အန်. ဆေ ဘေ ဘူင် ပါယ် တီ, ဘေ ဒီ လွတ် ခမ် မှာပ် ပီ ဒမ် ဇဝ်ဖြာ. ဆေ အုဝ် ဟီ တး ဒူင် ကွယ် ဘေ, အုဝ် ဒီ ဝီ မာနုဝ် ဘေ ပေါ န့ ပွါ.

1CO 12
1 အိုယ် ဘေ ဘီနွင်, အုဝ် ဆီ တဲး ဘေ နပ် ပီ ပါယ် ဂေဇူ ပီ ဒွါ နဝ်း ဖွိုမ် ဇဝ်ဖြာ.
2 အာတ့် ညှိုမ် ဘေ ဇဝ်ဖြာ, အီ ဟဝ် ဟဲ့ ယဲတ့် တဲး ဘေ ညှိုမ် ကာလိုပ်, တဲး ဘေ ကြိုပ် အာရိုပ် အီ တူ မိုဝ်း ဖွိုမ်.
3 ခုဝ်, အုဝ် ဆီ တဲး န့ ကာလှုး ဆီချာ ဒီ နဝ်း ဘေ. ဆေ နဝ်း ဖွိုမ် ဇဝ်ဖြာ ဟဲ့ တဲး ဒူအီ ကာလာင် ဂြုဝ်း, အန် တူ ဒိူင် ဇဝ် ယေဆူ ဒေါ မှဝ်. ပါယ် တီ, ဆေ နဝ်း ဖွိုမ် ဇဝ်ဖြာ တူ တဲး အန် ကာလာင်, န့ မိူဝ် တူ မိုဝ်း အာဆေ အီ ပွိုန် တဝ်း, “ဇဝ် ယေဆူ မုး ဇဝ်ဖြာ.”
4 ပီ ဂေဇူ နဝ်း ဖွိုမ် ဇဝ်ဖြာ ဒီ အီ ပီ ဘော ဟဲ့ မိုဝ်း ဘဲန် မျုဝ် ဘဲန် မျုဝ် မိူဝ်, နဝ်း ဖွိုမ် ဇဝ်ဖြာ အီ တဲး ဂေဇူ တီ ယီ မိုဝ်း မီ အူ ကာဒင်.
5 ဂါန် ဇဝ်ဖြာ ပီ ဒီ ဘူင် အေ ဟဲ့ ကိူန် ဘဲန် မျုဝ် ဘဲန် မျုဝ်. ဇဝ်ဖြာ အီ စ်ု အေ ဘူင် ယီ မိုဝ်း မီ အူ ကာဒင်.
6 အေ မိူဝ် ဟဲ့ နပ် ဒီ ဘူင် ဘဲန် မျုဝ် ဘဲန် မျုဝ်. န့ ယီ မုး ဇဝ်ဖြာ အူ ကာဒင် တီ အီ တဲး အေ နပ် ဒီ ဘူင်.
7 နဝ်း ဖွိုမ် ဇဝ်ဖြာ ဟဲ့ တဲး ဒွန် အီ နပ် ဒီ ဘူင် ဘဲန် မျုဝ် ဘဲန် မျုဝ်, တဲး န့ ဘဲန် အာဂျိုဝ် ဒီ ဒူအီ ကိူန်.
8 နဝ်း ဖွိုမ် ဇဝ်ဖြာ တီ တဲး အူ ဝီ နပ် ဒီ ကာလာင် ဂြုဝ်း အီ မိုဝ်း အာငျာန်. အန် တဲး ပေါ အူ ဝီ နပ် လွင် ဒါင် ဘဲန် မျုဝ် ဘဲန် မျုဝ်. ယီ မုး နဝ်း ဖွိုမ် ဇဝ်ဖြာ အူ ကာဒင် အီ တဲး အီ နပ် ဘော အာ မျုဝ်.
9 နဝ်း ဖွိုမ် ဇဝ်ဖြာ အူ ကာဒင် တီ, အန် တဲး ပေါ အူ ဝီ နပ် ဒီ ညှိုမ်. အန် တဲး ပေါ အူ ဝီ မိုဝ်း ပွုန် အီ ပဲ ပီဟြာယ် ဆဝ် ရောဂါ အီ ဟဝ်.
10 နဝ်း ဖွိုမ် အန် ဇဝ် တီ တဲး ပွုန် ဒီ ပေါ အူ ဝီ, တဲး အန် နပ် ဒီ ဘူင် အီ မွှိုမ် အာမ် ကာဆဝ်. ပီ ဝီ တဲး ပေါ အူ ဝီ နပ် ဒီ ဘျာန် ဂြုဝ်း ဇဝ်ဖြာ. အန် တဲး ပေါ အူ ဝီ မိုဝ်း အာငျာန်, တဲး အန် နပ် ဒီ ကာယဝ်း အီ မုး နဝ်း ဖွိုမ် ဇဝ်ဖြာ ဘော အီ မုး ကာနမ်. နဝ်း ဖွိုမ် ဇဝ်ဖြာ တီ တဲး ပေါ အူ ဝီ နပ် ဒီ ကာလာင် ဂြုဝ်း ပီ တူ ဒွိုမ် နပ် အန်. အန် တဲး ပေါ အူ ဝီ နပ် ဒီ ကာလာင် ပီ ပါယ် ဆီဖဝ် ဂြုဝ်း တီ.
11 ပီ ဒွါ နဝ်း ဖွိုမ် ဇဝ်ဖြာ ဇိုဝ် တီ ဒွန် မျုဝ်, န့ မုး နဝ်း ဖွိုမ် ဇဝ်ဖြာ အူ ကာဒင် အီ ဒွါ. ပီ ဂေဇူ အန် ဇိုဝ် တီ အန် ဒွါ ဒီ ဒူအီ အူ ဝီ အူ မျုဝ်, တဲး န့ ဒူပ် ပီ အိုင် အန်.
12 န့ ပီ ခဲင် ဒုဝ် ဘူင့် အူ ဘူင့် ဝီ မိုဝ်း ဘဲန် မျုဝ် ဘဲန် မျုဝ်. န့ ပီ ဘော ဟဲ့ မိုဝ်း ဘဲန် မျုဝ် ဘဲန် မျုဝ် မိူဝ်, ယီ မုး ဒုဝ် ဘူင့် အူ ဘူင့်. ဘော ဖိုင် ဇဝ် ယေဆူ အီ ပီ ဒုဝ် ဘူင့် အန်, န့ ပါယ် တီ.
13 ခုဝ်, အေ ဘောကာဂ့လျီတ်, ဘော မုး ဒူအီ ယူဒါ, ဘော မုး ဒူအီ အာမျုဝ် ဟဝ်, ဘော မုး မှာယ်, ဘော မုး အီ ဟဲ့ ကွယ် ထင်ဟာင်a ဆေဆေ, အေ ဟဲ့ ခမ် ဒီ စိုပ် ခဲင် အိုမ် ကူပ် ဟဲ့ တဲး နဝ်း ဖွိုမ် ဇဝ်ဖြာ အေ ညှိုမ် ဇဝ် ယေဆူ. အေ ပီ ဘော မုး အီ ကိူန်, အေ ဟဲ့ လိုပ် ခဲင် ဖိုင် အူ ဖိုင်. န့ ပီ အေ ဟဲ့ ဘဲန် ဒုဝ် ဘူင့် အူ ဘူင့်. အေ ဒွန် အီ မိူဝ် ဟဲ့ ပွိုန် နဝ်း ဖွိုမ် ဇဝ်ဖြာ အူ ကာဒင်, တဲး အန် လိုပ် ခဲင် နဝ်း အေ.
14 ဆေ န့ မုး အူ မျုဝ် အီ ကွယ် ခဲင် ဒုဝ် ဘူင့် အီ မိုဝ်း ဘဲန် မျုဝ် ဘဲန် မျုဝ်, အာဝ် ပွိုန် တဝ်း အူ မျုဝ် တီ ဟဲ့ မုး ဒုဝ် ဘော ဒုဝ်.
15 အူဖာမာ အန်, ဆေ န့ မိုဝ်း ပ့လဝ် အီ တဝ်း, “အုဝ် တူ မုး ဒဲ. ခုဝ်, အုဝ် တူ ဘာ့ ခဲင် ဒုဝ် ဘူင့်,” အန် ပီ ဘော တဝ်း ပါယ် တီ မိူဝ်, အန် တူ နပ် ဒီ ပွိုန် ဒီ ကာယဝ်း ဒီ ဒုဝ် ဘူင့်.
16 ဆေ န့ ယီ မုး အာဟျုဝ့် အီ တဝ်း, “အုဝ် တူ မုး ငါယ်. ခုဝ်, အုဝ် တူ ဘာ့ ခဲင် ဒုဝ် ဘူင့်,” အန် ပီ ဘော တဝ်း ပါယ် တီ မိူဝ်, အန် တူ နပ် ဒီ ပွိုန် ကာယဝ်း ဒီ ဒုဝ် ဘူင့်.
17 ဆေ ဒုဝ် ဘော ဒုဝ် ယီ ဘဲန် တူတ့် ငါယ်, မှဝ် ဒုဝ် တီ ဒီ ပါယ် ဒီ ယိုဝ် ဒီ ထူမ် ဂြုဝ်း အီ ဟဝ်.း ဆေ ဒုဝ် ဘော ဒုဝ် ဘဲန် တူတ့် အာဟျုဝ့်, မှဝ် အန် ဒီ ပါယ် ဒီ နပ် ဒီ ယိုဝ် အုး.း
18 ခုဝ်, ခဲ့ ပီ မိုဝ်း ဒွန် မျုဝ် ခဲင် ဒုဝ် ဘူင့်, ဇဝ်ဖြာ ဟဲ့ ဘ့လေး အုန် မျုဝ် မှဝ် မျုဝ် အန်, တဲး န့ ဒူပ် ပီ အိုင် အန်.
19 ဆေ န့ ယီ မိုဝ်း မီ အူ မျုဝ်, န့ တူ ပွိုန် ဘဲန် ဒုဝ်.
20 ဇဝ်ဖြာ ယီ တဲး န့ မိုဝ်း ဘဲန် မျုဝ် ဘဲန် မျုဝ် အီ ကွယ် ခဲင် ဒုဝ် ဘူင့် အူ ဘူင့်.
21 ပါယ် တီ, ငါယ် တူ ပွိုန် တဝ်း ဒီ ဒဲ, “အုဝ် တူ လုဝ် မဲ.” ဂိန့် တူ ပွိုန် တဝ်း ဒီ ပ့လဝ်, “အုဝ် တူ လုဝ် မဲ.”
22 ဒဲင် တီ, ဘော ဒွန် မျုဝ် အီ ကွယ် ခဲင် ဒုဝ် ဘူင့် အေ, ပီ ဘော ဟဲ့ ဒီလှး န့စမ် မိူဝ်, အေ တူ ပွိုန် ဝဲန်.
23 ဘော မင် မျုဝ် အီ ကွယ် ခဲင် ဒုဝ် ဘူင့်, ပီ ထာင် အေ အာဝ် မိုဝ်း ဆာရေ, အေ ဝီ မျုက် ဂေ, တဲး ဂေ မိုဝ်း ဆာရေ. ဘော မျုဝ် အီ တူ မွှိုမ် ယွတ်, အေ ကာဘိတ် တဲး န့ ဆီချာ.
24 အာမျုဝ် အီ ဟဲ့ မွှိုမ် ယွတ်, အေ မိူဝ် တူ ဘော လုဝ် လိုမ်လာ ခဲ့ မှဝ်. ဇဝ်ဖြာ ဟဲ့ ဘူင် ဒုဝ် ဘူင့် အေ တဲး ဘဲန် မျုဝ် ဘဲန် မျုဝ် ကွယ် ရိုမ်. ကာဆိူဝ် တူ မွှိုမ် ယွတ်, အေ ယီ ဘူင် တဲး အန် မိုဝ်း ဆာရေ လွှိုမ် မျုဝ် ဟဝ်.
25 အန် ဇဝ် ဘူင် ကွဲ့ တဲး ဒုဝ် ဘူင့် ကာယဝ်း. ခဲ့ ကွယ် ဘဲန် မျုဝ် ဘဲန် မျုဝ်, အန် ဇဝ် ဆီ တဲး ဂေ လာယ် ယွတ် လာယ် မဲန်.
26 ဆေ အူ မျုဝ် ခဲင် ဒုဝ် ဘူင့် ဟဲ့ ကာဒုး ဆဝ်, ဘော ဒွန် မျုဝ် ဘော ယိုဝ် ဆဝ် ဒူပ်. ဆေ အူ မျုဝ် ဟဲ့ မိုဝ်း ဆာရေ ကိူန်, ဘော ဒွန် မျုဝ် ဘော ခူယ် ဒူပ်.
27 အီ မုး ဘေ, ဘေ ဟဲ့ ဟွတ့် ဘဲန် ပီ ဒုဝ် ဘူင့် ဇဝ် ယေဆူ. ဒွန် အီ ဟဲ့ ဘဲန် အူ မျုဝ် ခဲင် ဒုဝ် တီ.
28 ပါယ် တီ, ခဲင် ဖိုင် ဇဝ် ယေဆူ, ဇဝ်ဖြာ ဟဲ့ ကာဆာင် ဂါန် အာဆေ ဂါန် အန်, တဲး ဒွန် အီ နပ် ဒီ ဘူင်. ဂါန် အီ အာရေ တာင် လွှိုမ် မျုဝ် ဟဝ် ဟဲ့ မုး ဂါန် ဂေ ဒူအီ ပီ ရဝ်း ပီ တိုယ် ဇဝ် ယေဆူ. ဝါယ် အန် တီ ဟဲ့ မုး ဒူအီ အီ ဘျာန် ဂြုဝ်း ဇဝ်ဖြာ. ဟဲ့ ဟွတ့်, ဟဲ့ မုး ဒါ ဆာရာ အီ မာနုဝ် အီ. ဒဲင် တီ, ပီ ဝီ မိုဝ်း အီ နပ် ဒီ ဘူင် အီ မွှိုမ် အာမ်, အီ ပဲ ပီဟြာယ် ဆဝ် ရောဂါ အီ ဟဝ် ဘော အီ နပ် ဒီ စွယ် အီ ဟဝ် ခဲင် ဖိုင် ဇဝ် ယေဆူ ဘော အီ နပ် ဒီ ခြိုင် ဂါန် ပီ လုဝ် ဘူင် ဘော အီ နပ် ဒီ ကာလာင် ဂြုဝ်း ပီ တူ ဒွိုမ် နပ် ဂေ.
29 အာဝ် မုး ဒွန် အီ ပွိုန် ဘူင် ဂါန် ဒူအီ ပီ ရဝ်း ပီ တိုယ် ဇဝ် ယေဆူ. အာဝ် မုး ဒွန် အီ ပွိုန် ဘျာန် ဂြုဝ်း ဇဝ်ဖြာ. အာဝ် မုး ဒွန် အီ ပွိုန် ဘဲန် ဒါ ဆာရာ. အာဝ် မုး ဒွန် အီ ပွိုန် ဘူင် အီ မွှိုမ် အာမ်.
30 အာဝ် မုး ဒွန် အီ ပွိုန် တဲး ဆဝ် ရောဂါ အီ ဟြာယ်. အာဝ် မုး ဒွန် အီ ပွိုန် ကာလာင် ဂြုဝ်း ပီ တူ ဒွိုမ် နပ် အန်. အာဝ် မုး ဒွန် အီ နပ် ဒီ ဘျာန် ဂြုဝ်း တီ.
31 တဲး ဘေ မိုဝ်း နဝ်း ဆီ ပွိုန် ပီ ဂေဇူ အန် ဇဝ် အီ အာရေ တာင်. မာလဲ, ဘော မုး ဇိုဝ် မှဝ် မိူဝ်, အုဝ် ဒီ ဘျ န့တေန့် တဲး န့ ဝဲ ဘွတ် ဝဲ မွှိုမ် ဒီ ဘေ.

1CO 13
1 အုဝ် ပီ ဘော နပ် ဒီ ကာလာင် ဂြုဝ်း ဒူအီ ဒွန် မျုဝ် ဒဲင် ကာဒါယ် ဘော ဂြုဝ်း အာမူ အာမာတ် ဇဝ်ဖြာ, ဆေ အုဝ် ယီ တူ မိုဝ်း နဝ်း ရွက့်, န့ ပီ ဒိင် ဂေ ဝဝ် အီ ဟမ် ပီယေန့်.
2 အုဝ် ပီ ဘော နပ် အာငျာန် ဒူအီ အီ ဘျာန် ဂြုဝ်း ဇဝ်ဖြာ ဒွန် မျုဝ် ဘော နပ် ပီ တူ နပ် အီ ဟဝ်, ပီ ဘော နပ် တူတ့် ဒွန် မျုဝ် ဘော ညှိုမ် တူတ့် ဒွန် မျုဝ် တဲး ကော ပွိုန် စ်ု နွန် ကာထုဝ့် မိူဝ်, ဆေ အုဝ် ယီ တူ မိုဝ်း နဝ်း ရွက့်, အုဝ် တူ မိုဝ်း ဒီခုဝ် မာဆေ.
3 အုဝ် ပီ ဘော ဒိုဝ်း ကြုဝ်ကြာမ် အုဝ် ဒွန် မျုဝ်, ကာဆာင် ဒီ အီ ဟဝ် ဘော ဒုဝ် အုဝ် ဘော ခမ် ဒီ ဒုဝ့် ခဲင် ငဝ်, ဆေ အုဝ် ယီ တူ မိုဝ်း နဝ်း ရွက့်, အာဝ် ဘဲန် အာဂျိုဝ် ဒီ အုဝ်.
4 နဝ်း ရွက့် တီ ဘော ခမ် ဒီ ယိူန် လှေန့်, ဘူင် တဲး န့ ဘဲန် ဂေဇူ ဒီ အီ. နဝ်း ရွက့် တီ တူ တဲး အေ လာယ် ကာခဲန့်, တူ လုဝ် အီ အိူပ် အန်. အာဝ် မိုဝ်း နဝ်း ပီခိုက်.
5 န့ တူ နပ် ဒီ ဘူင် အီ တူ ကာအာပ် ဘူင်. ဆေ ဒူအီ မိုဝ်း နဝ်း ရွက့် တီ, အန် တူ ဘူင် တဲး န့ ဘဲန် အာဂျိုဝ် ဒီ ဒုဝ် ဘြိမ် အန်. အန် တူ ငှိုယ် ရူ.
6 အန် တူ အုန် နဝ်း ဒီ အီ. အန် တူ ခူယ် ဒေါ မိုဝ်း နာ တူ မွှိုမ် ဒီ အီ. အန် ယီ ဒါခိုယ် ဆေ ဒွန် မျုဝ် ဟဲ့ မုး ဟဲ့ မှာန်.
7 အန် နပ် ဒီ ဂူမ် တူတ့် ဒွန် မျုဝ်. အန် ညှိုမ် တူတ့် ဒွန် မျုဝ်. အန် နှဝ့် န့ဒဝ့် တူတ့် ဒွန် မျုဝ်. အန် ခမ် ဒီ ယိူန် တူတ့် ဒွန် မျုဝ်.
8 နဝ်း ရွက့် ဇိုဝ် တီ တူ နပ် ဒီ တူတ့် ဒေါ မှဝ်. ဒူအီ ပီ ဘော နပ် ဒီ ဘျာန် ဂြုဝ်း ဇဝ်ဖြာ, န့ နပ် ဒီ ဟြာယ်. ဒူအီ ပီ ဘော နပ် ဒီ ကာလာင် ဂြုဝ်း ပီ တူ ဒွိုမ် နပ် အန်, န့ ဒီ ဟြာယ်. ဒူအီ ပီ ဘော နပ် ဘဲန် မျုဝ် ဘဲန် မျုဝ်, န့ ဒီ ဟြာယ်.
9 ဒေါ တီ နီ, အေ ယီ တူ နပ် တူတ့် ဒွန် မျုဝ် လွင် ဇဝ်ဖြာ. အေ မိူဝ် တူ နပ် ဒီ ဘျာန် တူတ့် ဂြုဝ်း ဇဝ်ဖြာ.
10 ပန် ဒီ လိုဝ်း တူတ့် ဒွန် မျုဝ် လွင် ဇဝ်ဖြာ, န့ ဒီ ဇေ့ဇုင် တူတ့် ဒွန် မျုဝ်, အာဝ် ဟူ မိုဝ်း ပီ တူ နပ် အေ.
11 ဒေါ မုး အုဝ် ဂွန်, ဘော ဂြုဝ်း ဘော နဝ်း ဘော အာငျာန် အုဝ် ဟဲ့ ပီ ဂွန်. အုဝ် ဘော ဝီ တာင်, အုဝ် မိူဝ် ဝဲန် တူတ့် အာဂျာင် ဂွန် တီ.
12 ဒေါ တီ နီ, န့ ပီ အေ ယွတ် ခဲင် အဲပ် ဇမ် အီ ကာပျွယ်. ခုဝ်, အာဝ် လိုဝ်း ဆီချာ. ဆေ ဟီ ဇမ် ပန် ဒီ ကွယ် အေ ဒီ အာတ့် ဇဝ်ဖြာ, အေ ဒီ ဝီ ယိုဝ် ဆီချာ အန် ဇဝ်. ဒေါ တီ နီ, အေ ညှမ် နပ် ဆီချာ ဇဝ်ဖြာ. ပန် တီ အေ ဒီ ဝီ နပ် ဆီချာ အန် ဇဝ် ပီ အန် ဇဝ် ဟဲ့ နပ် အေ.
13 န့ ဒီ ဇမ် အာခြာဝ် ဒီ ဟြာယ် တူတ့်. ဆေ အီ ယီ နပ် ဒီ ညှိုမ်, နပ် ဒီ နှဝ့် န့ဒဝ့်, နပ် ဒီ ရွက့်, နဝ်း အူယ် မျုဝ် တီ, တူ ဟြာယ် ဒေါ မှဝ်. န့ ဒီ ကွယ် ဆေဆေ. နဝ်း ရွက့် ဇိုဝ် တီ, ယီ မွှိုမ် လွှိုမ် တူတ့် မျုဝ် ဟဝ်.

1CO 14
1 တဲး ဘေ ဂျုဝ်ဂျာ ဒီ ဒူပ် နဝ်း ရွက့်. တဲး ဘေ မိုဝ်း နဝ်း ဆီ ပွိုန် ဘော ပီ ဂေဇူ နဝ်း ဖွိုမ် ဇဝ်ဖြာ ဘဲန် မျုဝ် ဘဲန် မျုဝ် တွိုန်. ခဲင် ပီ ဂေဇူ နဝ်း ဖွိုမ် ဇဝ်ဖြာ ဒွန် မျုဝ်, တဲး ဘေ မှာန့် ဒီ နပ် ဒီ ဘျာန် ဂြုဝ်း ဇဝ်ဖြာ အာတ့် မှာန့် ဘေ ဂေဇူ မျုဝ် ဟဝ် ပီ ဒွါ နဝ်း ဖွိုမ် ဇဝ်ဖြာ.
2 ခုဝ်, ဆေ ဒူအီ အူ ဝီ ဒီ ဘော ကာလာင် ဂြုဝ်း ပီ တူ နပ် အန်, အာဝ် မုး အန် ကာလာင် ဒီ ဒူအီ, အန် ကာလာင် ဒီ ဇဝ်ဖြာ. ခုဝ်, အာဝ် မိုဝ်း အာဆေ အီ နပ် နာ လှုး. န့ မုး နဝ်း ဖွိုမ် ဇဝ်ဖြာ အီ တဲး အန် ကာလာင် ဂြုဝ်း ပီ တူ နပ် ဒူအီ.
3 မာလဲ, ဆေ န့ မုး ဒူအီ အီ ဘျာန် ဂြုဝ်း ဇဝ်ဖြာ, အန် ကာလာင် တဲး ဂေ ဒူအီ နပ်, တဲး န့ စွယ် ဂေ, တဲး န့ ဘဲန် ပ့လူမ် ဘဲန် ဟဲန့် ဒီ နဝ်း ဂေ, တဲး နဝ်း ဂေ ဒါခိုယ်.
4 ဝီ အီ ကာလာင် ဂြုဝ်း ပီ တူ နပ် အန်, န့ ဘဲန် အာဂျိုဝ် မီ ဒီ ဒုဝ် ဘြိမ် အန်. ဆေ အီ ဘျာန် ဂြုဝ်း ဇဝ်ဖြာ, န့ ဘော ဘဲန် အာဂျိုဝ် ဒီ ဒူအီ ခဲင် ဖိုင် ဇဝ် ယေဆူ ဒွန် အီ.
5 အုဝ် ဟဲ့ ဆီ တဲး ဘေ ဒွန် အီ ကာလာင် ဂြုဝ်း ပီ တူ နပ် ဘေ. မာလဲ, ဒဲင် တီ, အုဝ် ယီ ဆီ တဲး ဘေ နပ် ဒီ ဘျာန် ဂြုဝ်း ဇဝ်ဖြာ. ခုဝ်, ဝီ အီ ဘျာန် ဂြုဝ်း ဇဝ်ဖြာ ဟဲ့ အာရေ တာင် လွှိုမ် ဝီ အီ ကာလာင် ဂြုဝ်း ပီ တူ နပ် အန်. ဆေ န့ ယီ မိုဝ်း အီ နပ် ဒီ ဘျာန် ဂြုဝ်း ပီ တူ နပ် အန် တီ, ဒူအီ အီ ဘျာန် ဂြုဝ်း ဇဝ်ဖြာ ဘော ဒူအီ အီ ကာလာင် ဂြုဝ်း ပီ တူ နပ် အန် ဟဲ့ မုး အူ မျုဝ်. ပီ ကာလာင် ဂါယ် ဟဲ့ ဘဲန် အာဂျိုဝ် ဒီ ဒူအီ ခဲင် ဖိုင် ဇဝ် ယေဆူ.
6 အိုယ် ဘေ ဘီနွင်, ဆေ အုဝ် တး စ်ု ဘေ, ကာလာင် မီ ဂြုဝ်း ပီ တူ နပ် အုဝ်, အာဝ် မိုဝ်း ဒီခုဝ်. အာဝ် ဘဲန် အာဂျိုဝ် မာဆေ ဒီ ဘေ. ဆေ အုဝ် ယီ ကာလာင် ပီ ဆီ တဲး ဇဝ်ဖြာ အုဝ် ကာလာင်, ဆေ အုဝ် ဘော ဘျာန် ဂြုဝ်း ဇဝ်ဖြာ, ကာလာင် ပီ နပ် အုဝ် ဒီ ဘေ ဘော မာနုဝ် ဘေ, အာတီ အီ ဒီ ဘဲန် အာဂျိုဝ် ဒီ ဘေ.
7 ဒိင် ဂေ ဝဝ် တူ မိုဝ်း ဖွိုမ်, ယီ နပ် ဒီ ဟမ်. မာလဲ, ဆေ အေ တူ ဘုတ် တူ ဘး တဲး ဟမ် အန် လေး ကာဆမ်, အာဝ် မိုဝ်း အီ နပ် ကာဆမ် အန်.
8 ပါယ် တီ, ဘော ဝဝ် နိုင် ပဲ, ဆေ အေ တူ ဘုတ် တဲး ဟမ် အန် လိုဝ်း ဆီချာ, အာဝ် မိုဝ်း အီ ဒီ ရဲန် ခြိုင် ကာဂုဝ်း.
9 န့ ဘော ပါယ် တီ, ဆေ မဲ ကာလာင် မီ ဂြုဝ်း ပီ တူ နပ် ဂေ. ဆေ မဲ တူ ကာလာင် ဂြုဝ်း ပီ နပ် အီ, အာဝ် မိုဝ်း အာဆေ အီ နပ် ဒီ ထူမ် ဂြုဝ်း မဲ တီ. န့ ပီ မဲ ကာမွုန် ခဲင် ဒီဝူင့်.
10 ဒဲင် ကာဒါယ် နီ, ဟဲ့ မိုဝ်း ဂြုဝ်း ဘဲန် မျုဝ် ဘဲန် မျုဝ်. ဂြုဝ်း တီ ဒွန် မျုဝ် ယီ မိုဝ်း ဆီဖဝ် ဒွန် ဒဲ.
11 ဆေ အုဝ် တူ နပ် ဒီ ထူမ် ဂြုဝ်း ဒူအီ အီ ကာလာင် ဒီ အုဝ်, အုဝ် ထာင် အန် မုး ဒူအီ အာမျုဝ် ဟဝ်. ဘော အုဝ် တူ မုး ဒူအီ အာမျုဝ် အန်.
12 ကာတဲ ဘေ န့ ဘော ပါယ် တီ. ကူပ် ဟဲ့ ဆီ ပွိုန် ကာဆဝ် ဘေ ပီ ဂေဇူ နဝ်း ဖွိုမ် ဇဝ်ဖြာ, တဲး ဘေ ဂျုဝ်ဂျာ ဒီ ဘူင် ဒွန် မျုဝ်, တဲး ဒူအီ ခဲင် ဖိုင် ဇဝ် ယေဆူ ကြဲ ဒီ ညှိုမ် ဆီချာ.
13 ပါယ် တီ, ဝီ အီ နပ် ဒီ ကာလာင် ဂြုဝ်း ပီ တူ နပ် အန်, တဲး အန် ဆာခိုဝ် မှာန့် ဒီ ဇဝ်ဖြာ, တဲး အန် ဘော နပ် ဒီ ဘျာန် ဂြုဝ်း တီ.
14 ဆေ အုဝ် ဆာခိုဝ် ကာလာင် ဂြုဝ်း ပီ တူ နပ် အုဝ်, နဝ်း အုဝ် ပီ ဘော ဟဲ့ ဆာခိုဝ် မိူဝ်, ပီ ကာဖာ အုဝ် ယီ တူ နပ် ဂြုဝ်း တီ.
15 ဆေ ဟီ ပါယ် တီ, မှဝ် အုဝ် ဒီ ပါယ် ဒီ ဘူင်.း အုဝ် ဒီ ဆာခိုဝ် ဒူပ် ဂြုဝ်း ပီ ဒွါ နဝ်း ဖွိုမ် ဇဝ်ဖြာ ဒီ အုဝ်. အုဝ် ဒီ ဆာခိုဝ် ဒူပ် ဘော အီ ကာလှုး ဒီ အုဝ်. အုဝ် ဒီ တဝ်း မှုဝ် ပီ တဲး နဝ်း ဖွိုမ် ဇဝ်ဖြာ အုဝ် တဝ်း. အုဝ် ဆီ တဝ်း ဘော မှုဝ် ပီ နပ် အုဝ် ဆီဖဝ် အန်.
16 ဆေ ဘေ ဆာခိုဝ် အိူပ် ဇဝ်ဖြာ, ကာလာင် ဂြုဝ်း ပီ ဒွါ နဝ်း ဖွိုမ် ဇဝ်ဖြာ ဒီ ဘေ, ဆေ ဒူအီ ဟဝ် ဝီ ထူမ် ယီ တူ နပ် ဂြုဝ်း ပီ ကာလာင် ဘေ, မှဝ် အန် ဒီ ပါယ် ဒီ တဝ်း, “ဆာတူ” ဒူပ် ပီ ဆာခိုဝ် ပီ ဒါင် ဘေ ဂုင် ဂေဇူ ဒီ ဇဝ်ဖြာ.
17 ဂြုဝ်း ပီ ဆာခိုဝ် ပီ ဒါင် ဘေ ဂုင် ဂေဇူ ဒီ ဇဝ်ဖြာ တီ ပီ ဘော ဟဲ့ ဘွတ် ဟဲ့ မွှိုမ် မိူဝ်, အာဝ် မိုဝ်း အာဂျိုဝ် မာဆေ ဒီ ဂေ ဒူအီ အီ တူ ကာလှုး ဒီ နဝ်း.
18 အုဝ် ဒါင် ဂုင် ဂေဇူ ဒီ ဇဝ်ဖြာ. ခုဝ်, အုဝ် ကာလာင် ဂြုဝ်း ပီ တူ ဒွိုမ် နပ် အုဝ် ကိူန် လွှိုမ် ပီ ကာလာင် ဘေ ဒွန် အီ.
19 မာလဲ, ဆေ အုဝ် ကွယ် ခဲင် ဖိုင် ဇဝ် ယေဆူ, ဆေ အုဝ် ကာလာင် ဂြုဝ်း ဖန် ဒဲ အီ ကာလှုး ဒီ နဝ်း ဒွန် အီ ဘော မာနုဝ် ဂေ, န့ မွှိုမ် လွှိုမ် အုဝ် ကာလာင် ဂြုဝ်း အူ မှိုန့် ဒဲ ပီ တူ နပ် ဂေ.
20 အိုယ် ဘေ ဘီနွင်, ပီ ကာဒွါ့ ကာဖာ ဘေ, ကွဲ့ တဲး န့ ပီ ဂွန်. ဆေ န့ မုး လွင် နာ ဟာယ် နာ မိူက်, တဲး ဘေ ပီ ဂွန် င အီ တူ နပ် မာဆေ. ဆေ န့ ယီ မုး ပီ ဇေန့်ဇာ ဘေ, တဲး န့ ပီ ဒူအီ တာင် ဒူအီ ဂဲ.
21 ခဲင် ဘပ် ဇဝ်ဖြာ ဟဲ့ ဒဲမ် အုန် လွင် ဇဝ်ဖြာ တဝ်း, “အုဝ် ဒီ တဲး ဒူအီ ဟဝ် တး ကာလာင် ဂြုဝ်း ဒီ ဂေ ဒူအီ အာမျုဝ် အုဝ် အီ မုး ဂြုဝ်း ပီ တူ နပ် ဂေ. အုဝ် ဒီ ဝီ စ်ု ဒူအီ အာမျုဝ် ဟဝ် ကာလာင် ဒီ ဂေ. ဘော အုဝ် ဒီ ကာလာင် ဂြုဝ်း ဒီ ဂေ. မာလဲ, ဒူအီ အာမျုဝ် အုဝ်, ဂေ ယီ တူ ထူမ် ဂြုဝ်း အုဝ်.”
22 ခုဝ်, ဆေ ဒူအီ နပ် ဒီ ကာလာင် ဂြုဝ်း ပီ တူ ဒွိုမ် နပ် ဂေ, န့ တဲး ဂေ အီ တူ ညှိုမ် အာမ်. န့ ယီ တူ ပါယ် မာဆေ ဒီ ဒူအီ အီ ဟဲ့ ညှိုမ်. ဆေ ဒူအီ ယီ နပ် ဒီ ဘျာန် ဂြုဝ်း ဇဝ်ဖြာ, န့ ဘဲန် အာဂျိုဝ် ဒီ ဂေ အီ ဟဲ့ ညှိုမ်. ဂေ အီ တူ ညှိုမ် တူ နပ် လွင် အန် တီ.
23 ဆေ ဒူအီ ခဲင် ဖိုင် ဇဝ် ယေဆူ ဘော ဖိုင် တး ကာဇု, ကာလာင် မီ ဂြုဝ်း ပီ တူ နပ် ဂေ, ဆေ န့ ဘော မိုဝ်း ဂေ အီ တူ နပ် ဆီဖဝ် အန် ဘော ဂေ အီ တူ ညှိုမ် တး ထူမ်, ဂေ ဒီ တဝ်း ဘေ မုး ဒူအီ ရိုဝ် ဒူအီ ဝှိုန့်.
24 မာလဲ, ဆေ ဒွန် အီ ဘျာန် ဂြုဝ်း ဇဝ်ဖြာ, ဆေ န့ မိုဝ်း ဒူအီ အီ တူ နပ် လွင် အန် တီ, ဘော ဒူအီ အီ တူ ညှိုမ် တး ထူမ်, ဂေ ဒီ ဝီ လှုဝ်း မှာပ် ဂေ. ဒဲင် တီ, ပဲ့ ဟဲ့ ထူမ် ဂေ ဒွန် ဒဲ, န့ ဒီ တဲး ဂေ ဝီ ခမ် မှာပ် ဂေ ခဲင် နဝ်း ဂေ.
25 ဂေ ဒီ ဘျ မှာပ် ပီ ချြီင် ဂေ ခဲင် နဝ်း ဂေ. ဂေ ဒီ ခမ် ဒီ ခြိုပ်ခြဝ် ကြိုပ် ဇဝ်ဖြာ တဝ်း, “ဟဲ့ မှာန် အာခါခ်ု. ဇဝ်ဖြာ ဟဲ့ ကွယ် ရိုမ် ဒူပ် ဘေ.”
26 အိုယ် ဘေ ဘီနွင်, အုဝ် ဆီ တဲး ဘေ ဘူင် ပါယ် နီ. ဒေါ တး ကာဇု ကြိုပ် ဘေ ဒီ ဇဝ်ဖြာ, တဲး ဘေ တဲး အူ ဝီ တဝ်း မှုဝ်, တဲး ဘေ တဲး ပေါ အူ ဝီ မာနုဝ် အီ. တဲး ဘေ တဲး ပေါ အူ ဝီ ကာလာင် ပီ ဘျ ဇဝ်ဖြာ ဒီ အန်. ပေါ အူ ဝီ, တဲး အန် ကာလာင် ဂြုဝ်း ပီ တူ ဒွိုမ် နပ် အန်, ပေါ အူ ဝီ, တဲး အန် ဝီ ဘျာန် ဂြုဝ်း တီ, တဲး အီ နပ် ဒီ ထူမ်. ခဲ့ ပီ ဘူင် ဘေ ဒွန် မျုဝ်, တဲး န့ ဘော စွယ် ဒူအီ ခဲင် ဖိုင် ဇဝ် ယေဆူ, တဲး ဂေ ညှိုမ် ဆီချာ.
27 ဆေ န့ မိုဝ်း ဒူအီ အီ ဆီ ကာလာင် ဂြုဝ်း ပီ တူ ဒွိုမ် နပ် အန်, တဲး ဂေ ကာလာင် အာ ဝီ အူယ် ဝီ, ခဲ့ တီ. ဆေ အူ ဝီ ဟဲ့ ဟွတ့် ကာလာင်, တဲး ဘေ ပီ ဝီ တဲး ပေါ အူ ဝီ ကာလာင်. န့ ယီ လုဝ် မိုဝ်း ပေါ အူ ဝီ အီ ဘျာန် ဂြုဝ်း တီ.
28 ဆေ အာဝ် မိုဝ်း အီ နပ် ဒီ ဘျာန် ဂြုဝ်း တီ, အာဝ် လုဝ် တဲး ဂေ ကာလာင် ဂြုဝ်း ပီ တူ နပ် အီ. တဲး ဂေ အီ ဆီ ကာလာင် ဂြုဝ်း ဇိုဝ် တီ ကွယ် ယေန်, ကာလာင် ဒီ ဇဝ်ဖြာ ခဲင် နဝ်း ဂေ.
29 ဆေ န့ ယီ မုး ဒူအီ အီ ဘျာန် ဂြုဝ်း ဇဝ်ဖြာ, တဲး ဘေ တဲး အာ အူယ် ဝီ ကာလာင်. တဲး ဂေ အီ ဟဝ် ဆာခိ ဒီ ထူမ် ဂြုဝ်း ဂေ တီ.
30 ဒေါ ကွယ် ကာဇု ဘေ တီ, ဆေ န့ မိုဝ်း ဒူအီ အူ ဝီ အီ ဟဲ့ ယိုဝ် ပီ ဘျ ဇဝ်ဖြာ ဒီ အန်, တဲး ဒါ အီ ကာလာင် ဂြုဝ်း ဂိူတ် အူ ကာစန်, ဝီ တဲး ဒါ အီ ယိုဝ် ပီ ဘျ ဇဝ်ဖြာ တီ ကာလာင်.
31 ဘေ ဒွန် အီ ဟဲ့ ပွိုန် ဘျာန် ဂြုဝ်း ဇဝ်ဖြာ. မာလဲ, အူ ဝီ ဟီ ဟွတ့် ကာလာင်, တဲး ပေါ အူ ဝီ ဝီ ကာလာင်, တဲး ဒွန် အီ ပွိုန် ဒီ ဟေန်, တဲး န့ ဘဲန် ပ့လူမ် ဘဲန် ဟဲန့် ဒီ နဝ်း ဂေ.
32 ဆေ န့ မုး နဝ်း ဖွိုမ် ဇဝ်ဖြာ အီ တဲး ဒူအီ နပ် ဒီ ဘျာန် ဂြုဝ်း ဇဝ်ဖြာ, အန် ဒီ ဘော တဲး ဒူအီ ပွိုန် အူတ် နဝ်း, အူတ် ဖွိုမ် ဂေ.
33 ခုဝ်, ဇဝ်ဖြာ တူ ဆီ တဲး အေ ဘူင် အီ ကာဝှ်ု ကာဝျှီန်. အန် ဇဝ် ဆီ တဲး အေ ကွယ် ယေန် ဒါခိုယ်.
34 ခဲင် ဖိုင် ဇဝ် ယေဆူ ဒွန် ပ့လုဝ့်, ဒေါ တး ကာဇု ကြိုပ် ဘေ ဇဝ်ဖြာ, အီဘိုန့် ဒွန် အီ လုဝ် ကွယ် ယေန် ကွယ် နှိမ်. အီဘိုန့် တူ ပွိုန် ကာလာင် ဂြုဝ်း. ဂေ လုဝ် တဲး အီမာယ် ဂေ အိုပ် ဂေ, တဲး န့ ဒူပ် ဒါရာ ယူဒါ.
35 ဆေ ဂေ မိုဝ်း ပီ ဆီ ဒီမွှတ် ပီ ဆီ နပ် ဂေ, တဲး ဂေ ဒီမွှတ် အီမာယ် ဂေ ဒီ ကာင်. မာလဲ, ဆေ အီဘိုန့် ကာလာင် ဂြုဝ်း ဒေါ တး ကာဇု ကြိုပ် ဒူအီ ခဲင် ဖိုင် ဇဝ် ယေဆူ ဒီ ဇဝ်ဖြာ, န့ မွှိုမ် ဆာယ်.
36 န့ ပီ ဘေ ဘီနွင် ထာင်, ဟဲ့ မုး ဘေ အီ ယိုဝ် ဂြုဝ်း ဇဝ်ဖြာ ဒီ အာတ့် အူ ဆိန့် ဒေါ ဂုဝ် အန်. န့ ဘော ပီ ဘေ ထာင် ဇဝ်ဖြာ တး ကာလာင် ဂြုဝ်း မီ ဒီ ဘေ. အာဝ် မုး ပါယ် တီ.
37 ဆေ န့ မိုဝ်း ဒူအီ အီ ထာင် အန် ဟဲ့ နပ် ဒီ ဘျာန် ဂြုဝ်း ဇဝ်ဖြာ, ဆေ အန် ဘော ထာင် အန် ဟဲ့ မိုဝ်း နဝ်း ဖွိုမ် ဇဝ်ဖြာ ကွယ် ခဲင် နဝ်း အန်, အန် ဒီ လုဝ် ဒူပ် ဂြုဝ်း ပီ ဒဲမ် အုဝ် နီ, မာတ် န့ ပီ ဂြုဝ်း ဇဝ်ဖြာ.
38 ဆေ အန် ယီ ဝဲန် ဂြုဝ်း အုဝ်, ဘော ဘေ လုဝ် ဝဲန် အန်.
39 ကူပ် န့ ပါယ် တီ, တဲး ဘေ ဘီနွင် ဂျုဝ်ဂျာ ဒီ ဘျာန် ဂြုဝ်း ဇဝ်ဖြာ. ဂေ အီ ကာလာင် ဂြုဝ်း ပီ တူ ဒွိုမ် နပ် ဂေ မိူဝ်, အာဝ် လုဝ် ခြဲ ဂေ.
40 ခဲ့ ပီ ဘူင် ဘေ ဒွန် မျုဝ်, တဲး ဘေ ဘူင် ပီ ကာအာပ် အေ ဘူင်.

1CO 15
1 အိုယ် ဘေ ဘီနွင်, ဒေါ တီ နီ, အုဝ် ဆီ တဲး ဘေ နပ် လွင် ဒါရာ အီ တဲး နဝ်း ဒူအီ ဒါခိုယ်. အုဝ် ဟဲ့ ဟွတ့် ကာလာင် ဒီ ဘေ လွင် အန် တီ. ဘေ မိူဝ် ဟဲ့ ထူမ်, ဟဲ့ ညှိုမ် ဆီချာ လွင် အန် တီ.
2 ဆေ ဘေ ဘော ညှိုမ် ဟာဝ် ပါယ် တီ ဘော တူ ဝဲန် ဒါရာ ပဲ့ ဟဲ့ ကာလာင် အုဝ် ဒီ ဘေ တီ, န့ ဒီ ချွတ် ဘေ. ဆေ ဘေ ယီ တူ ညှိုမ် ဟာဝ် ပါယ် တီ, ပဲ့ ဟဲ့ ညှိုမ် ဘေ အာဝ် မိုဝ်း ဒီခုဝ်.
3 ပဲ့ ဟဲ့ ကာလာင် ဇဝ်ဖြာ ဒီ အုဝ်, အီ အာရေ တာင် လွှိုမ် မျုဝ် ဟဝ်, အုဝ် ဟဲ့ ဝီ ကာလာင် ဒီ ဘေ. လွင် အန် တီ, န့ မုး လွင် ဇဝ် ယေဆူ ဟဲ့ ခမ် ဒီ ယမ် ကာဒါင် မှာပ် အေ.
4 န့ ဘော မုး ဘော လွင် ဟဲ့ ဘ့လေး ဂေ ဒူအီ ဇဝ် ယေဆူ ခဲင် ကာဒဝ် ဘာရေဝ်. ဘော နုဝ့် အူယ် ဆီငဲ, ဇဝ်ဖြာ ဟဲ့ တဲး အန် ဝီ ယိတ့် ဝီ အိမ်. လွင် အန် တီ ဒွန် မျုဝ် ဟဲ့ ဒူပ် တူတ့် ပီ ဒဲမ် အုန် ခဲင် ဘပ် ဇဝ်ဖြာ.
5 ဝါယ် အန် တီ ဇဝ် ယေဆူ ဟဲ့ ဝီ ဘျ ဒုဝ် အန် ဒီ အာပေတာရူ. ဟဲ့ ဟွတ့်, အန် ပီ ဝီ ကာပ့လုး ဘော ဒီ ဂေ ဒီဘဲ အန် ဂိုဝ် ဒီ အာ ဝီ.
6 ဝါယ် အန် တီ ဇဝ် ယေဆူ ပီ ဝီ ကာပ့လုး ဒီ ဂေ ဘီနွင် ဖန် မာယဝ်း ဝီ, တဲး ဒွန် အီ ပွိုန် ဒီ ယိုဝ် အန်. ဖိုင် ဂေ အီ ယိုဝ် အန် ဇဝ် တီ, ဂေ ကိူန် ဆီ ကွယ် ဇမ် ဒေါ တီ နီ. မင် အီ ယီ ဟဲ့ ဟွတ့် ယမ်.
7 ဝါယ် အန် တီ အန် ပီ ဝီ ကာပ့လုး ဒီ အာယာကူပ်. ဟဲ့ ဟွတ့်, အန် ပီ ဝီ ကာပ့လုး ဘော ဒီ ဒူအီ ပီ ရဝ်း ပီ တိုယ် ဇဝ် ယေဆူ ဘောကာဂ့လျီတ်.
8 ဒီ ကာဒဲ့ အန် နီ, အန် ပီ ဝီ ကာပ့လုး ဘော ဒီ အုဝ် အီ ပီ ဂွန် အီ ဂွိုတ် တူ ထွုန်.
9 အုဝ် တူ ကာအာပ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ. အုဝ် မိူဝ် ဟဲ့ ကွယ် ခြိုမ် ဂေ ဒူအီ ပီ ရဝ်း ပီ တိုယ် ဇဝ် ယေဆူ ဒွန် အီ. ခုဝ်, အုဝ် ဟဲ့ ဒွိုမ် ခါနှာပ် ဂေ ဒူအီ ခဲင် ဖိုင် ဇဝ် ယေဆူ အီ မုး ဒူအီ ပီ အိုပ် ဇဝ်ဖြာ.
10 မာလဲ, ဂုင် ဂေဇူ ဇဝ်ဖြာ ဟဲ့ တဲး အုဝ် ဘဲန် ဒူအီ ပီ ဘဲန် အုဝ် ဒေါ တီ နီ. ဂုင် ဂေဇူ ဇဝ်ဖြာ တီ, အုဝ် တူ တဲး န့ ကွယ် ပီယေန့်. အုဝ် ဟဲ့ ဘူင် ဂါန် လွှိုမ် ဂေ ဒူအီ ပီ ရဝ်း ပီ တိုယ် ဇဝ်ဖြာ ဒွန် အီ. အုဝ် ပီ ဘော တဝ်း ပါယ် တီ မိူဝ်, အာဝ် မုး အုဝ် အီ ဘူင်. ဇဝ်ဖြာ အီ ကွယ် ရိုမ် ဒူပ် အုဝ်, အန် ဟဲ့ ဂေဇူ အုဝ် တဲး အုဝ် မိုဝ်း ပ့လူမ် မိုဝ်း ဟဲန့်, တဲး အုဝ် ပွိုန် ဒီ ဘူင်.
11 ဘော အုဝ် ဘော ဒူအီ ပီ ရဝ်း ပီ တိုယ် ဇဝ်ဖြာ ဒွန် အီ ဟဲ့ ကာလာင် ပါယ် တီ. ဘေ ဒွန် အီ မိူဝ် ဟဲ့ ညှိုမ် ဒူပ် ပါယ် တီ.
12 ဆေ ယေ ယီ ကာလာင် လွင် ဇဝ် ယေဆူ ဝီ ယိတ့် ဝီ အိမ်, အာဝ် မှာန် ပီ ကာလာင် ဒူအီ ကာတဲ ဘေ မင် အီ. အာဝ် ပွိုန် တဝ်း, ဒူအီ ယမ် တူ နပ် ဒီ ဝီ ယိတ့် ဝီ အိမ်.
13 ဆေ ပီ တဝ်း ဂေ ဟဲ့ မှာန်, ဆေ ဒူအီ ယမ် တူ နပ် ဒီ ဝီ ယိတ့် ဝီ အိမ်, ဘော ဇဝ် ယေဆူ တူ ဝီ ယိတ့် ဝီ အိမ်.
14 ဆေ ဇဝ် ယေဆူ တူ ဝီ ယိတ့် ဝီ အိမ်, ပီ ကာလာင် ယေ အာဝ် မိုဝ်း အာဂျိုဝ် မာဆေ. ဘော ပီ ညှိုမ် ဘေ အာဝ် မိုဝ်း ဒီခုဝ် မာဆေ.
15 ဒဲင် တီ, ဆေ ဒူအီ ယမ် တူ နပ် ဒီ ဝီ ယိတ့် ဝီ အိမ်, ဇဝ်ဖြာ မိူဝ် တူ တဲး ဇဝ် ယေဆူ ဝီ ယိတ့် ဝီ အိမ်. ပဲ့ ဟဲ့ ကာလာင် ယေ လွင် ဇဝ်ဖြာ, န့ ပီ ယေ ကာလုဝ် အီ ဟဝ်. ခုဝ်, ယေ ဟဲ့ ဟွတ့် တဝ်း ဇဝ်ဖြာ ဟဲ့ တဲး ဇဝ် ယေဆူ ဝီ ယိတ့် ဝီ အိမ်.
16 ဆေ ဒူအီ ယမ် တူ နပ် ဒီ ဝီ ယိတ့် ဝီ အိမ်, ဘော ဇဝ် ယေဆူ တူ နပ် ဒီ ဝီ ယိတ့် ဝီ အိမ်.
17 ဆေ ဇဝ် ယေဆူ တူ ဝီ ယိတ့် ဝီ အိမ်, ပီ ညှိုမ် ဘေ မိူဝ် အာဝ် မိုဝ်း ဒီခုဝ်. မှာပ် ဘေ မိူဝ် ဆီ ကွယ်, ညှမ် ဂဝ်း ဝဲန်.
18 ဒဲင် တီ, ဂေ အီ ညှိုမ် ဇဝ် ယေဆူ အီ ဟဲ့ ဟွတ့် ယမ်, ဘော ဂေ ဒီ စှိုမ် တူတ့်.
19 ဆေ အေ ဘိုင် ဇဝ် ယေဆူ နှဝ့် န့ဒဝ့် အန် မီ စုဝ် နီ, ဇာတ် နီ, အေ မုး ဒူအီ အီ မွှိုမ် ကာဝေ လွှိုမ် ဒူအီ ဒဲင် ကာဒါယ် ဘောကာဂ့လျီတ်.
20 မာလဲ ဘူင့် မှာန် အန်, ဇဝ်ဖြာ ဟဲ့ ဟွတ့် တဲး ဇဝ် ယေဆူ ဝီ ယိတ့် ဝီ အိမ်. ဟဲ့ တဲး အန် ပီ ဘ့လေ ဒင်. အန် ဟဲ့ ယဲတ့် ဒီ အာတ့် ဂေ ဒူအီ ကိူန် အီ ဒီ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် ဂေ.
21 န့ ပါယ် နီ. ကူပ် မှာပ် ပဲ့ ဟဲ့ ဘူင် ဒူအီ အူ ဝီ, ဂေ ဒူအီ ဒဲင် ကာဒါယ် ဘောကာဂ့လျီတ် လုဝ် ယမ်. လွင် ဒူအီ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် ဂေ မိူဝ်, န့ ပါယ် တီ. ကူပ် ဟဲ့ ဝီ ယိတ့် ဝီ အိမ် ဒူအီ အူ ဝီ, ဂေ ဒူအီ ကိူန် ပွိုန် ဒီ ဝီ ယိတ့် ဝီ အိမ် ဒူပ် အန်.
22 အေ ဒူအီ ဘောကာဂ့လျီတ် လုဝ် ယမ် ကူပ် မုး အေ အာမျုဝ် ဒူအီ ပီ အာဒါမ် တွိုန်. အေ ဒီ ဝီ ယိတ့် ဝီ အိမ် ကူပ် ညှိုမ် အေ ဇဝ် ယေဆူ,
23 ဂါမ် အာဆေ ဂါမ် အန် ဒီ လာယ် ဒါမ်, အာခြာဝ် အာဆေ, အာခြာဝ် အန်. ဇဝ် ယေဆူ အီ ပီ ဘ့လေ ဒင်, ဟဲ့ ဝီ ယိတ့် ဝီ အိမ် ဒီ အာတ့် အီ ဟဝ်. ပန် ဒီ ဝီ တး လူင် ဇဝ် ယေဆူ, ဘော ဂေ အီ ညှိုမ် အန် ဒွန် အီ, ဂေ ဒီ ဝီ ယိတ့် ဝီ အိမ်.
24 ဝါယ် အန် တီ ဇာတ် နီ မိူဝ် ဒီ တူတ့်. ဒေါ အန် တီ ဇဝ် ယေဆူ ဒီ ဝီ အာပ် မိူင် ပီ အိုပ် အန် ဒီ ဇဝ်ဖြာ အီ မုး ဂုန့် အန်. အန် ဒီ ဘူင် ပါယ် တီ ဝါယ် ဟဲ့ ဝဲန် အန် ဒွန် မျုဝ် အီ မိုဝ်း ပွုန် ဒီ အိုပ် အီ.
25 ခုဝ်, ဇဝ် ယေဆူ ဒီ အိုပ် ကော ဇမ် ပန် ဒီ ပဲ အန် ရန်ဆူ အန် ဒွန် မျုဝ်, တဲး အန် ညဲတ့် ဂေ, တဲး ဂေ ကွယ် တူတ့် ခြိုမ် ပ့လဝ် အန်.
26 ရန်ဆူ အီ ဒီ ကွယ် ကော ဇမ် ပန် ဒီ ကာဒဲ့ ဆိူတ်, န့ ဘော မုး ဇဝ် မာရာန.
27 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် အုန် တဝ်း, “ခဲ့ မိုဝ်း ဒွန် မျုဝ်, ဇဝ်ဖြာ ဒီ ညဲတ့် တူတ့် ဒွန် မျုဝ်.” အေ ယီ ဟဲ့ နပ် ဆီချာ ဂြုဝ်း အီ တဝ်း, “ဒွန် မျုဝ်,” အာဝ် ဘာ့ ဇဝ်ဖြာ အီ တဲး ဇဝ် ယေဆူ ညဲတ့် ဒွန် မျုဝ် တွိုန်.
28 ဇဝ် ယေဆူ ဟီ ညဲတ့် တူတ့် ဒွန် မျုဝ် ခြိုမ် ပ့လဝ် အန်, အန် အီ မုး ဂွန် ဇဝ်ဖြာ တီ, အန် မိူဝ် ဒီ တဲး ပွုန် ဇဝ်ဖြာ အိုပ် ဘော အန်, တဲး ဇဝ်ဖြာ အိုပ် တူတ့် ဒွန် မျုဝ် အီ ဇေ့ဇုင် တူတ့် ဒွန် မျုဝ်.
29 ပေါ အူ မျုဝ် လုဝ် ဇေန့်ဇာ. န့ မိုဝ်း ဂေ အီ ဟဲ့ စိုပ် ခဲင် အိုမ် ဒါင် ဂေ ဒူအီ အီ ဟဲ့ ဟွတ့် ယမ်. န့ ပီ ဂေ ဟဲ့ ဘူင် အီ တူ မိုဝ်း ဒီခုဝ် မာဆေ. ဆေ ဒူအီ ယမ် တူ နပ် ဒီ ဝီ ယိတ့် ဝီ အိမ်, ဆေ န့ ပီ ပီ တဝ်း ဂေ ဒူအီ မင် အီ, အာဝ် မိုဝ်း ဒီခုဝ် စိုပ် ဂေ ခဲင် အိုမ် ဒါင် ဂေ အီ ဟဲ့ ဟွတ့် ယမ် တီ.
30 အီ မုး ယေ, ယေ မိူဝ် ဟဲ့ ခမ် ဒုက်, ခမ် အာဖေ အာရေ ဒီလူယ် ဒီလာယ်.
31 အိုယ် ဘေ ဘီနွင်, အုဝ် ဟဲ့ ခမ် ဒုက် ကော ရိန် ဒီ ယမ် ဒွန် ဆီငဲ. ဇဝ် ယေဆူ ယီ ဝီ တဲး အုဝ် ခူယ် ကာဆဝ် လွင် အန် တီ, တဲး န့ ပီ အုဝ် ဟဲ့ ခူယ် ကာဆဝ် ကူပ် ဟဲ့ ညှိုမ် ဘေ ဇဝ် ယေဆူ.
32 ပဲ့ ဟဲ့ ဘူင် အုဝ် ခဲင် မိူင် အဲဖဲ တွိုန်, န့ ပီ အုဝ် ဟဲ့ ကာဂုဝ်း ဒီ မာဒုဝ် ပြဲ တာင်. ဆေ န့ ဒူပ် ပီ ကာဖာ ဒူအီ ဒဲင် ကာဒါယ် နီ, ဆေ ဒူအီ ယမ် တူ နပ် ဒီ ဝီ ယိတ့် ဝီ အိမ်, န့ တူ ဘဲန် အာဂျိုဝ် မာဆေ ဒီ အုဝ်. ဆေ န့ ပါယ် တီ, တဲး အေ ဘူင် ဒူပ် ဂြုဝ်း ထုင် ပီ တဝ်း အီ, “တဲး အေ ဟူမ်, တဲး အေ ဒျီင်, တဲး အေ ဘူင် ဘျုဝ် ဘျုဝ်, ကျဝ် ကျဝ်. အေ တူ နပ် ယုဝ် အေ ပီ ဒီ ယမ် ခဲညှာ.”
33 ကွဲ့ တဲး ဘေ ထူမ် ကာလိုပ် ဂြုဝ်း ထုင် ပီ တဝ်း အီ, “ဆေ အေ ဂိုက် ဒူအီ ဟာယ်, န့ ဒီ တဲး အာဂျာင် အေ လိုဝ်.” အာတီ ဟဲ့ မှာန်.
34 တဲး ဘေ ဝီ ဘူင် နာ မုး နာ မှာန်. တဲး ဘေ စူ ဘူင် မှာပ်. ခုဝ်, ကာတဲ ဘေ တီ, န့ ဆီ မိုဝ်း မင် အီ အီ ညှမ် နပ် ဇဝ်ဖြာ. အုဝ် ကာလာင် ပါယ် တီ, တဲး န့ မွှိုမ် ဆာယ် ဒီ ဘေ.
35 န့ ယီ မိုဝ်း ဒူအီ မင် အီ ဒီမွှတ် တဝ်း, “ဂေ အီ ဟဲ့ ဟွတ့် ယမ်, မှဝ် ဂေ ဒီ ပါယ် ဒီ ဝီ ယိတ့် ဝီ အိမ်.း ဆေ ဂေ ဟီ ဝီ ယိတ့် ဝီ အိမ်, ဒုဝ် ဘူင့် ဂေ ဒီ ပါယ် မှဝ်.း”
36 အိုယ် ဘေ ဒူအီ ရိုဝ်, ဒေါ ဆမ် ဘေ ကာအာင် ဆီမာ ငှုဝ် ခဲင် ကာဒါယ်, ဆေ ဆီမာ တီ တူ ယမ်, န့ တူ ပွိုန် ဝီ လတ့်.
37 ပီ ဆမ် ဘေ ခဲင် ကာဒါယ် တီ, ဘော မုး ငှုဝ်, ဘော မုး ခဝ်ချုင်, ဘေ တူ ဆမ် ဒင် အန် အီ ဟဲ့ လေး. ဘေ ဆမ် မီ ကာအာင် အန်.
38 ဇဝ်ဖြာ မိူဝ် ဟဲ့ ဘူင် တဲး န့ ဒူပ် ပီ အိုင် အန်, တဲး ဆီမာ မျုဝ် မှဝ် မျုဝ် အန် ဝီ လတ့် ဘဲန် ဒင် ကာမာယ် မျုဝ် မှဝ် မျုဝ် အန်.
39 ခုဝ်, ခဲ့ ကွယ် မျုဝ် အီ မိုဝ်း အာဆာက်, ဒုဝ် ဘူင့် ဂေ ဘော လာယ် ဘ့လိူင်, မိုဝ်း မျုဝ် မှဝ် မျုဝ် အန်. ဒုဝ် ဘူင့် ဒူအီ ဘော မုး အူ မျုဝ်, ဒုဝ် ဆတ်ဒါဝါ အီ ကွယ် ဒဲင် ကာဒါယ် ဘော မုး ဒုဝ် ဘူင့် အူ မျုဝ်. ဒုဝ် ဘူင့် မာဆိမ် ဘော မုး အူ မျုဝ်, ဒုဝ် ဘူင့် မာဂါ ဘော မုး အူ မျုဝ်. ဒွန် မျုဝ် ဘော မိုဝ်း ဒုဝ် ဘူင့် မျုဝ် မှဝ် မျုဝ် အန်.
40 ပါယ် တီ, န့ ဘော မိုဝ်း ဒုဝ် ဘူင့် အီ ကွယ် ခဲင် ဂါင်ဟြာဝ် ဘော ဒုဝ် ဘူင့် အီ ကွယ် ဒဲင် ကာဒါယ် အီ တူ မုး အူ မျုဝ်. မာလဲ, အာဖုင် ဒင်ခုဝ် ဒုဝ် အီ ကွယ် ခဲင် ဂါင်ဟြာဝ် တူ ပီ အာဖုင် ဒင်ခုဝ် ဒုဝ် အီ ကွယ် ဒဲင် ကာဒါယ် နီ.
41 ဆီငဲ ဘော မိုဝ်း ဆာရေ အူ မျုဝ်. မာဂျီန် ဘော မိုဝ်း ဆာရေ ပေါ အူ မျုဝ်. ဆီမန့် ဘော မိုဝ်း ဆာရေ ပေါ အူ မျုဝ်. ဆီမန့် အူ ဘူင့် တူ ပီ ဆီမန့် ပေါ အူ ဘူင့်. ဂေ ဘော လာယ် ဘ့လိူင်.
42 လွင် ဝီ ယိတ့် ဝီ အိမ် ဒူအီ ဝါယ် ဟဲ့ ဟွတ့် ယမ် ဂေ, န့ ဘော ပါယ် တီ. ဒုဝ် ဘူင့် ပဲ့ ဟဲ့ ဟွတ့် ဒိပ် တွိုန်, အန် ဒီ အမ် လာတ့် တူတ့်. န့ ယီ မုး ဒုဝ် ဘူင့် အီ ဝီ ယိတ့် ဝီ အိမ်, အန် ဟူ နပ် ဒီ အမ်, ဟူ နပ် ဒီ လာတ့် ဒေါ မှဝ်.
43 ဒုဝ် ဘူင့် ပီ ဒီ ဒိပ် ဝဲန် အေ, အာဝ် မိုဝ်း ဆာရေ, အာဝ် မွှိုမ် ယွတ်. ဒုဝ် ဘူင့် အီ ဒီ ဝီ ယိတ့် ဝီ အိမ်, အန် ဒီ ဘော မိုဝ်း အာဖုင် ဒင်ခုဝ်. ဒုဝ် ဘူင့် ပီ ဒိပ် ဝဲန် အေ, အာဝ် မိုဝ်း ဟဲန့်. ဒုဝ် ဘူင့် အီ ဒီ ဝီ ယိတ့် ဝီ အိမ် ယီ မိုဝ်း ပွုန် တာင်.
44 ဒုဝ် ဘူင့် ပီ ဒီ ဒိပ် တီ မုး အာမျုဝ် ယင် ဂေ နှာမ် အီ ကွယ် ဒဲင် ကာဒါယ် နီ. ဒုဝ် ဘူင့် အီ ဒီ ဝီ ယိတ့် ဝီ အိမ်, အန် မုး အာမျုဝ် နဝ်း ဖွိုမ် ဇဝ်ဖြာ အီ ပွိုန် ကွယ် ခဲင် ဂါင်ဟြာဝ်. ဆေ န့ ယီ မိုဝ်း ဒုဝ် ဘူင့် အီ ပွိုန် ကွယ် ဒဲင် ကာဒါယ်, န့ ဒီ မိုဝ်း ဘော ဒုဝ် ဘူင့် အီ ပွိုန် ကွယ် ခဲင် ဂါင်ဟြာဝ်.
45 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ဒါ အာဒါမ် အီ မုး ဒူအီ ဒေါ ဂုဝ် တွိုန်, အန် ဘော မုး ဒူအီ အီ မိုဝ်း အာဆာက် အီ မိုဝ်း ဘော နဝ်း ဖွိုမ်. ဇဝ် ယေဆူ အီ ပီ အာဒါမ် ပေါ အူ ဝီ, အန် ယီ မိုဝ်း နဝ်း ဖွိုမ် ဇဝ်ဖြာ အီ နပ် ဒီ တဲး အာဆာက် ဒီ အီ.”
46 အာဝ် မုး ဒုဝ် အီ မိုဝ်း နဝ်း ဖွိုမ် အီ တး ဒီ အာတ့်. ဒုဝ် ဘူင့် ဂေ ဒူအီ အီ ကွယ် ဒဲင် ကာဒါယ် နီ ဟဲ့ တး ဒီ အာတ့်. ဟဲ့ ဟွတ့်, ဒုဝ် ဘူင့် အီ မိုဝ်း နဝ်း ဖွိုမ် ကော ဝီ တး.
47 ဆေ န့ မုး အာဒါမ် အီ ကွယ် ဒေါ ဂုဝ် တွိုန်, ဇဝ်ဖြာ ဟဲ့ ဒိုဝ်း ကာဒါယ် ဘူင် ဘဲန် အန်. ဇဝ် ယေဆူ အီ တး ဒီ ပန်, အန် ယီ တး ခဲင် ဂါင်ဟြာဝ် လူင်.
48 ဂေ အီ ကာဒိုက် ကာဒဝ့် ဒဲင် ကာဒါယ်, ဂေ ပီ ဒူအီ အီ တး ဒီ ကာဒါယ်. ဂေ အီ ကာဒိုက် ကာဒဝ့် ဒီ ဝီ အီ ကွယ် ခဲင် ဂါင်ဟြာဝ်, ဂေ ပီ ဒူအီ အီ တး ခဲင် ဂါင်ဟြာဝ်.
49 အေ ဟဲ့ ပီ ဒူအီ အီ ကွယ် ဒဲင် ကာဒါယ်. ပါယ် တီ, အေ ဒီ ဘော ပီ ဘော ဒူအီ အီ တး ခဲင် ဂါင်ဟြာဝ်.
50 အိုယ် ဘေ ဘီနွင်, အုဝ် ကာလာင် ဒီ ဘေ, ဒူအီ အီ ကွယ် ဒဲင် ကာဒါယ်, အန် တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ. ပါယ် တီ, မျုဝ် အီ နပ် ဒီ အမ် နပ် ဒီ လာတ့်, အန် တူ ပွိုန် ဒိုဝ်း မျုဝ် အီ တူ နပ် ဒီ အမ် တူ နပ် ဒီ လာတ့်.
51 တဲး ဘေ ထူမ်, အုဝ် ဒီ ကာလာင် ဒီ ဘေ ပီ တူ ဒွိုမ် နပ် အီ. အာဝ် မုး အေ ဒွန် အီ ဒီ လုဝ် ယမ်.
52 မာလဲ, အေ ဒွန် အီ ဒီ ကာပ့လုတ် ဘဲန် တူတ့် ဒုဝ် ဘူင့် အီ ကာမာယ်. ပန် ဒီ မိုဝ်း ဟမ် ဝဝ် ဒီ ကာဒဲ့ ဆိူတ် အူ ကာအျီပ် ငါယ် န့ ဒီ ဘဲန် ပါယ် တီ. ခုဝ်, ဒေါ မိုဝ်း ဟမ် ဝဝ် တီ, ဂေ အီ ဟဲ့ ယမ် ဒီ ဝီ ယိတ့် ဝီ အိမ်, ဝီ လေး, အာဝ် ဟူ မိုဝ်း ဒုဝ် အီ နပ် ဒီ အမ် ဒီ လာတ့်. အေ ဘော ဒွန် အီ ဒီ ကာပ့လုတ် အူ ဇေန့်.
53 ခုဝ်, အီ နပ် ဒီ အမ် နပ် ဒီ လာတ့် တွိုန်, ဒီ ဝီ ကာပ့လုတ် ဘဲန် အီ တူ နပ် ဒီ အမ် တူ နပ် ဒီ လာတ့်. ဒူအီ အီ နပ် ဒီ ယမ်, ဂေ ဒီ ဝီ ကာပ့လုတ် ဘဲန် ဒူအီ အီ တူ နပ် ဒီ ယမ်.
54 ဆေ ဟီ ဟွတ့် ကာပ့လုတ် အီ နပ် ဒီ အမ် နပ် ဒီ လာတ့်, ဝီ ဘဲန် အီ တူ နပ် ဒီ အမ် တူ နပ် ဒီ လာတ့်, ဘော ဒူအီ အီ နပ် ဒီ ယမ် ဟဲ့ ဝီ ကာပ့လုတ် ဘဲန် ဒူအီ အီ တူ နပ် ဒီ ယမ်. န့ ဒီ ဘော မှာန် ပီ ဒဲမ် အုန် ခဲင် ဘပ် ဇဝ်ဖြာ တဝ်း, “ဇဝ်ဖြာ ဟဲ့ အွင်, ဟဲ့ ပဲ ဇဝ် မာရာန.”
55 န့ ဘော ဟဲ့ ဒဲမ် ပေါ မ့ပွါ တဝ်း, “အိုယ် ဇဝ် မာရာန ပဲ့ ဟဲ့ အွင် ဟဲ့ ပဲ မဲ တွိုန် အာဝ် ဟူ မိုဝ်း. ပွုန် မဲ အီ တဲး အီ ယမ် ဟဲ့ ဟွတ့် ဟြာယ်.”
56 ပွုန် ဇဝ် မာရာန တီ, န့ မုး မှာပ်. ပွုန် အီ ဒမ် မှာပ် ဒီ အီ, န့ မုး ဒါရာ.
57 မာလဲ, အေ ဒါင် ဂုင် ဂေဇူ ဒီ ဇဝ်ဖြာ. အန် ဟဲ့ တဲး အေ အွင် တဲး အေ ပဲ ကူပ် ညှိုမ် ဘိုင် အေ အန် ဇဝ် ယေဆူ.
58 အိုယ် ဘေ ဘီနွင် ပီ ရွက့် အုဝ်, ကူပ် န့ ပါယ် တီ, တဲး ဘေ အုန် နဝ်း ဘေ, တဲး န့ မန် ဆီချာ. ကွဲ့ တဲး န့ ကျီင်. တဲး ဘေ ဂျုဝ်ဂျာ ဒီ ဘူင် ဂါန် ဇဝ်ဖြာ ဆေဆေ. ဘေ ဘော ဟဲ့ နပ် ဂါန် ပီ ဘူင် ဘေ ကူပ် ဟဲ့ စ်ု ဇဝ်ဖြာ ဘေ ဘူင်, န့ တူ စှိုမ် ဒေါ မှဝ်. န့ ဒီ မိုဝ်း အာဂျိုဝ် အန်.

1CO 16
1 လွင် ရွိုန် ပီ ဂဲပ် ဘေ အာဒါ ဒူအီ အီ ညှိုမ် ဇဝ်ဖြာ အီ ကွယ် ခဲင် အိူင် ယူဒါ တွိုန်, ဘေ လုဝ် ဘူင် တဲး န့ ပီ ပီ ကာလာင် အုန် အုဝ် ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် ဂါလာထီ တွိုန်.
2 ဆီငဲ ဒီလှဝ် ဒွန် ဆီငဲ, တဲး ဘေ ဒွန် အီ လှူ ခဲ့ ပီ ပွိုန် ဘေ လှူ. တဲး ဘေ ဂဲပ် ကာဇု အုန် ရွိုန် ပီ လှူ ဘေ တီ. ပန် ဒီ တး အုဝ် ဒူင် ကွယ် ဘေ, ဘေ အာဝ် ဟူ လုဝ် ဂဲပ် ပေါ န့ ပွါ.
3 ပန် ဒီ တး ဇမ် အုဝ် ဒူင် ကွယ် ဘေ, အုဝ် ဒီ ဒွါ ပဲ့ ဒီ ဒူအီ ပီ ရဝ်း ပီ တိုယ် ဘေ, တဲး ဂေ ဂူင့် ဘော ပဲ့ ဘော ရွိုန် ပီ လှူ ဘေ တီ, ဟာဝ် တိုယ် ဒီ မိူင် ယေရူဆာလဲမ်.
4 ဆေ န့ ဘော ဆင်ဒုဝ်, ဘော အုဝ် ဒီ ဟာဝ် ဒူပ်, တဲး ဂေ တီ မိူဝ် ဟာဝ် ရိုမ် ဒူပ် အုဝ်.
5 ကူပ် လုဝ် ဟာဝ် အုဝ် ဒီ အိူင် မာခေဒူန်, အုဝ် ဒီ တး ဒူင် ကွယ် ဘေ ဝါယ် ဟဲ့ ဟွတ့် ဟာဝ် အုဝ် ဒီ အိူင် မာခေဒူန်. ခုဝ်, အုဝ် တဝ်း ဒီ ကာလုဝ်း အိူင် မာခေဒူန် တီ.
6 အုဝ် ဟဲ့ ခြာမ် ဒီ ကွယ် ရာမ် လှေန့် ဒူင် ကွယ် ဘေ, တဲး န့ ကော ပွုန် အာခြာဝ် ဂတ်. ဘေ မိူဝ် ဒီ ပွိုန် စွယ် ခြာဝ် န့တေန့် အုဝ်, တဲး အုဝ် ပွိုန် ဒီ ဟာဝ် ဒူင် ဒီ ဟာဝ် အုဝ် ပေါ န့ ပွါ.
7 အုဝ် တူ ဆီ တး စ်ု ဘေ အူ ကာစန် ပီ ဝီ ကာလုဝ်း ဟာဝ်. ဆေ ဘော မုး ပီ အိုင် ဇဝ်ဖြာ, အုဝ် ဒီ ကွယ် ရာမ် လှေန့်.
8 အုဝ် ပီ ဘော ဟဲ့ တဝ်း ပါယ် တီ မိူဝ်, အုဝ် ဒီ ကွယ် ခဲင် မိူင် အဲဖဲ, တဲး န့ ကော ဇမ် ဘ့လွယ် ဖေန်ထေခူတ်.
9 ဒီ နီ န့ ပီ ဘော ဟဲ့ မိုဝ်း ကိူန် အီ ကာဘး ဒီ အုဝ်, အုဝ် ယီ ပွိုန် ဒီ ကာလာင် ဆီချာ လွင် ဇဝ်ဖြာ ဒီ ဒူအီ ကိူန်.
10 ပန် ဒီ တး ဇမ် အာထီမုဝ်ထေ ဒူင် ကွယ် ဘေ, တဲး ဘေ ယွတ် လိုမ်လာ ဆီချာ အန်. ကွဲ့ တဲး အန် မိုဝ်း ပီ ဒီ လုဝ် ယုဝ်. အန် ဘော မုး အီ ဘူင် ဂါန် ဇဝ်ဖြာ ပီ အုဝ်.
11 ခုဝ်, ကွဲ့ တဲး အာဆေ လုက်တာယ် အန်. တဲး ဘေ စွယ် အန်, တဲး အန် ပွိုန် ဒီ ဟာဝ် ဒါခိုယ်, ဝီ စေဝ် တး ဇမ် ဒူင် ကွယ် အုဝ်. ဘော အုဝ် ဘော ဘီနွင် အီ ကွယ် ရိုမ် ဒူပ် အုဝ်, ယေ ဘော နှဝ့် န့ဒဝ့် အန် ဒီ ဝီ တး.
12 အီ မုး ဘီနွင် အေ အာဖောလူန်, အုဝ် ဟဲ့ အွန် ဒီ ကာလာင် ဒီ အန်, တဲး ဘော အန် ဘော ဘီနွင် မင် အီ ဟာဝ် လဲ ဟာဝ် စ်ု ဘေ. မာလဲ, အန် တူ ဆီ ဟာဝ် ဒေါ တီ နီ. အန် ယီ တဝ်း ဒီ ဟာဝ် ဇမ် ဒူင် ကွယ် ဘေ ဆေ အန် ဟီ ဒန်.
13 တဲး ဘေ ဆာဒိက်. တဲး နဝ်း ဘေ ညှိုမ် ဆီချာ. တဲး ဘေ မိုဝ်း နဝ်း ယ ဘော မိုဝ်း ပ့လူမ် မိုဝ်း ဟဲန့် ခဲင် နဝ်း ဘေ.
14 ဂါန် ပီ လုဝ် ဘူင် ဘေ ဒွန် မျုဝ်, တဲး ဘေ ဘူင် ဒူပ် နဝ်း ရွက့် နဝ်း ကာဝေ.
15 အိုယ် ဘေ ဘီနွင်, ဘေ ဟဲ့ နပ် လွင် အာဆာဖာန် ဘော ဒူအီ ခဲင် န့ဟူမ် အန်, ဂေ ဟဲ့ မုး ဒူအီ အီ ညှိုမ် ဇဝ် ယေဆူ ဒီ အာတ့် အီ ဟဝ် အီ ကွယ် ခဲင် အိူင် အာခါယာ. ဂေ ဟဲ့ ခမ် ဒီ ဘူင်, တဲး ဂေ စွယ် ဒွန် အီ အီ ညှိုမ် ဇဝ်ဖြာ.
16 အုဝ် ဆီ ကာဆုး ဘေ ဘီနွင်, တဲး ဘေ ထူမ် ဂြုဝ်း ဒူအီ အီ ယဲတ့် ဘေ ပီ ဂေ တီ, တဲး ဘေ ထူမ် ဘော ဂေ အီ ဘူင် ရိုမ် ဂါန် ဇဝ်ဖြာ ဒူပ် ဂေ တီ.
17 ဒေါ ဟဲ့ တး စ်ု အာဆာဖာန် ဘော အာဖုဝ်ထူနိတ် ဘော အာခါခူ ဒီ အုဝ်, အုဝ် ဟဲ့ ခူယ် ကာဆဝ်. ခုဝ်, ပီ တူ ပွိုန် ဘူင် ဘေ ဒီ အုဝ်, ဂေ ဟဲ့ ဘူင် တဲး န့ ဟွတ့် တူတ့် ဒွန် မျုဝ်.
18 ဂေ ဟဲ့ ဘူင် တဲး နဝ်း အုဝ် ဝီ ဒါခိုယ်. ဂေ မိူဝ် ဟဲ့ ဘူင် တဲး ဘော နဝ်း ဘေ ဒါခိုယ်. န့ ဟဲ့ ကာအာပ် အေ ရုဝ်ဆေ ဒူအီ ဇိုဝ် တီ.
19 ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် အာဆီယာ ဟဲ့ နမ်လှုဝ်း ဘေ. ဘော အာခီလာ ဂါယ် အီဘိုန့် အန် အီ စိူဝ် ဖီခီလာ ဘော ဖိုင် အီ ညှိုမ် ဇဝ် ယေဆူ အီ ကွယ် ခဲင် ကာင် ဂါယ် တီ, ဂေ ဟဲ့ နမ်လှုဝ်း ဘေ ကူပ် ညှိုမ် ဘေ ဇဝ် ယေဆူ.
20 ဂေ ဘီနွင် ဒွန် အီ ဘော နမ်လှုဝ်း ဘေ. တဲး ဘေ ဘော လာယ် ရွုး လာယ် အုး ပီ အူ ဘီနွင် ဟဲ့ လာယ် ရွက့်.
21 ဒေါ တီ နီ, အုဝ် အာပေါလူ ဝီ ဒဲမ် ဂြုဝ်း နမ်လှုဝ်း တိုယ် ဒီ ဘေ.
22 အာဆေ ယီ တူ ရွက့် ဇဝ်ဖြာ, တဲး အန် ခမ် ကာဆမ် ဒိူင်. အိုယ် မဲ ဇဝ်ဖြာ, တဲး မဲ တး.
23 တဲး ဇဝ် ယေဆူ ဂေဇူ ဘေ ဆေဆေ.
24 ကူပ် ညှိုမ် ဘေ ဇဝ် ယေဆူ အုဝ် မိူဝ် ရွက့် ဘေ ဒွန် အီ. ဆာတူ.

2CO 1
1 အုဝ် အာပေါလူ မုး ဒူအီ ပီ ရဝ်း ပီ တိုယ် ဇဝ် ယေဆူ. ဘော ဇဝ်ဖြာ ဟဲ့ အိုင် ဒီ ရဝ်း အုဝ်. အုဝ် ဟဲ့ ဒဲမ် ပဲ့ နီ, တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ အီ မုး ဒူအီ ပီ အိုပ် ဇဝ်ဖြာ အီ ကွယ် ခဲင် မိူင် ခုဝ်ရိန်ထူ. အုဝ် ဒဲမ် ဘော ဒီ ဂေ ဒူအီ အီ ဆီငါ ဘွတ်, အီ ညှိုမ် ဇဝ် ယေဆူ အီ ကွယ် ခဲင် အိူင် အာခါယာ. ဘော အုဝ် ဘော အာထီမုဝ်ထေ အီ မုး ဘီနွင် အေ,
2 ယာယ် ဆီ တဲး ဇဝ်ဖြာ ဘော ဇဝ် ယေဆူ ဂေဇူ ဘေ, ဒွါ ဘော နဝ်း ဂတ် ဂျီတ် ဒီ ဘေ.
3 အေ ဒါင် ဂုင် ဂေဇူ ဒီ ဇဝ်ဖြာ အီ မုး ဂုန့် ဇဝ် ယေဆူ. န့ မိုဝ်း မီ အန် ဇဝ် အီ နပ် ဒီ ကာဝေ, နပ် ဒီ လှဝ် နဝ်း အီ.
4 အေ ဘော ကာဒုး ဒုက် ညှာပ် မျုဝ် မှဝ်, အန် ဇဝ် ဒီ လှဝ် နဝ်း အေ, တဲး န့ ဝီ ဒါခိုယ်. ဇဝ်ဖြာ လှဝ် နဝ်း အေ ပါယ် တီ, တဲး အေ ဝီ ဒိုဝ်း ဂြုဝ်း တီ, ဝီ ကာလာင် ဒီ အီ ဟဝ်, တဲး န့ လှဝ် ဘော နဝ်း ဂေ.
5 ခုဝ်, အေ ဒူအီ အီ ဒူပ် ဇဝ် ယေဆူ, အေ ဘော လုဝ် ခမ် ဒုက် ကိူန် ဘဲန် မျုဝ် ဘဲန် မျုဝ် ပီ ဇဝ် ယေဆူ ဟဲ့ ခမ်. ပါယ် တီ, အန် ဇဝ် ပီ ဒီ ဝီ တဲး ဂျာမ်ဆာ ကိူန်, တဲး အေ ကော ပွိုန် ဒီ ဝီ ဒွါ ဘော ဒီ အီ ဟဝ်.
6 ယေ ဒူအီ အီ ဘူင် ဂါန် ဇဝ်ဖြာ, ယေ ကာဒုး ဒုက် အီ ညှာပ် ကာဆဝ်, တဲး န့ တဲး ဘေ ဂျာမ်ဆာ, တဲး န့ ချွတ် ဘေ. ဆေ ဇဝ်ဖြာ တဲး နဝ်း ယေ ဝီ ဒါခိုယ်, န့ တဲး ဘော နဝ်း ဘေ ဝီ ဒါခိုယ်. ပါယ် တီ, ဘေ ဒီ ဘော ပဲ ဒီ အူတ်, ပဲ ဒီ ယိူန် ဘဲန် မျုဝ် ဘဲန် မျုဝ် ကူပ် ဒုက် ပဲ့ ဟဲ့ ကာဒုး ယေ. ဘော ဘေ ဒီ လုဝ် ခမ် ပီ ယေ.
7 ခုဝ်, ယေ တူ မိုဝ်း နဝ်း မှဲ ကူပ် ဘေ. ယေ ဟဲ့ နပ်, ကူပ် ဟဲ့ ခမ် ဘေ ဒုက် ကိူန် ဒူပ် ယေ, ဘေ မိူဝ် ပီ ဒီ ဝီ ပွိုန် ကိူန် ဂျာမ်ဆာ ပီ ဒွါ ဇဝ်ဖြာ ဒူပ် ယေ.
8 အိုယ် ဘေ ဘီနွင်, ယေ ဆီ တဲး ဘေ နပ်, ဒုက် ပဲ့ ဟဲ့ ခမ် ယေ ခဲင် အိူင် အာဆီယာ, န့ မုး ဒုက် တာင် ကာဆဝ်. ယေ ကော ဟူ ပွိုန် ခမ်. ယေ ဘော ထာင် အာဝ် ဟူ လွတ် ယမ်.
9 ယေ ဘော ထာင် ဇဝ်ဖြာ ဟဲ့ ဟွတ့် ဆုင်ဖျာတ် ဒီ တဲး ယေ ယမ်. ဒုက် ပီ ကာဒုး ယေ တီ, န့ ဘော မာနုဝ် တဲး ယေ နပ်, ကွဲ့ တဲး ယေ ဘိုင် ဒုဝ် ဘြိမ် ယေ, တဲး ယေ ဘိုင် မီ ဇဝ်ဖြာ အီ နပ် ဒီ တဲး ဒူအီ ဝီ ယိတ့် ဝီ အိမ်.
10 ခုဝ်, အန် ဇဝ် ဟဲ့ ချွတ် တဲး ယေ လွတ် ယမ်. ဘော နာ အာတ့် နီ ဟာဝ်, ယေ ဘော ညှိုမ်, အန် ဇဝ် ဒီ ချွတ် ယေ ပေါ မ့ပွါ.
11 ပါယ် တီ, တဲး ဘေ ဆာခိုဝ် ဒါင် ယေ. ဟဲ့ ဟွတ့် ဇဝ်ဖြာ ဒီ ဘော ဂေဇူ ယေ ဘော စွယ် ယေ, တဲး န့ ဝီ မိုဝ်း ဒူအီ ကိူန် အီ ဒါင် ဂုင် ဂေဇူ ဒီ ဇဝ်ဖြာ ကူပ် ဟဲ့ ထူမ် အန် ပီ ဆာခိုဝ် ဘေ.
12 ဘော အုဝ် ဘော ဂိုက် အုဝ်, ယေ ယီ ပီဖုင် ယေ ပါယ် နီ. ယေ တူ တဝ်း, ယေ မိုဝ်း မှာပ်. ပီ ဘူင် ယေ ဒီ ဒူအီ ဒဲင် ကာဒါယ် နီ ဘော ပီ ဘူင် ယေ ဒီ ဘေ, န့ ဒူပ် တူတ့် နဝ်း ဘွတ် ဘော နဝ်း ဆိူဝ် နဝ်း မှာန် ပီ ဒွါ ဇဝ်ဖြာ ဒီ ယေ. ယေ တူ ဘိုင် အာငျာန် ဒူအီ ဒဲင် ကာဒါယ် နီ. ယေ ယီ ဘိုင် ဂုင် ဂေဇူ ဇဝ်ဖြာ.
13 ပီ ဒဲမ် ယေ ဒီ ဘေ, ယေ ဒဲမ် ဆိူဝ် ဆိူဝ် ပီ ပဲ့ ဟဲ့ တိး ဘေ နီ, တဲး န့ ကာလှုး ဒီ နဝ်း ဘေ. အုဝ် ဘော ညှိုမ် ပီ ဒီ ဒဲမ် ယေ ဒွန် မျုဝ်, န့ ဒီ ကာလှုး တူတ့် ဒီ နဝ်း ဘေ.
14 မင် မျုဝ် မင် မျုဝ် ဟဲ့ ဟွတ့် ကာလှုး ဒီ နဝ်း ဘေ. ပါယ် တီ, ဘော ဒွန် မျုဝ် ဒီ ဘော ကာလှုး ဒီ နဝ်း ဘေ. ခုဝ်, ပန် ဒီ ဝီ တး ဇဝ် ယေဆူ, ဘေ ဒီ ဘော ပွိုန် ဒီ ပီဖုင် ဘေ ကူပ် ယေ. ယေ မိူဝ် ဒီ ပွိုန် ဒီ ပီဖုင် ယေ ကူပ် ဘေ ပန် ဒီ ဇမ် ဆီငဲ အန် တီ.
15 ကူပ် နပ် ဆီချာ အုဝ် လွင် အန် တီ, အုဝ် ဟဲ့ ဒွိုမ် ခြာမ် ဒီ တး စ်ု ဘေ, တဲး ဘေ ပွိုန် အာဂျိုဝ် အာ ဇေန့်.
16 ခုဝ်, ဒေါ ဟာဝ် ယေ ဒီ အိူင် မာခေဒူန်, ဘော ဒေါ ဝီ ဝေန့် ယေ, အုဝ် ဟဲ့ ခြာမ် ဒီ ဝဝ့် ဒူင် ကွယ် ဘေ, ယုဝ် ဘေ ဘော ပွိုန် စွယ် ပွိုန် ဂမ် ခြာဝ် န့တေန့်, တဲး အုဝ် ဝီ ဇမ် အိူင် ယူဒါ.
17 ဒေါ တူ ဝီ တး အုဝ် ဘေ ထာင်, ပဲ့ ဟဲ့ တဝ်း အုဝ် ဒီ တး စ်ု ဘေ တီ, န့ မုး ဂြုဝ်း ပီယေန့်. ဘေ ဘော ထာင် အုဝ် နပ် တဝ်း, “ဟဲ့ မုး, ဟဲ့ မုး,” ပီ ဝီ ကာပ့လုတ် နဝ်း တဝ်း, “အာဝ် မုး, အာဝ် မှာန်.”
18 အာဝ် မုး ပါယ် တီ. ဇဝ်ဖြာ ဟဲ့ မိုဝ်း နဝ်း ဆိူဝ် နဝ်း မှာန်. ပါယ် တီ ဘော ဂြုဝ်း ပီ တဝ်း အုဝ်, “ဟဲ့ မူး” တွိုန်, အုဝ် တူ ဝီ ဘျွင် တဝ်း, “အာဝ် မုး.”
19 ခုဝ်, အာဆီလာတ် ဘော အာထီမုဝ်ထေ ဘော အုဝ် ဟဲ့ ဒွိုမ် ကာလာင် ဒီ ဘေ လွင် ဇဝ် ယေဆူ အီ မုး ဂွန် ဇဝ်ဖြာ. ဘော ဇဝ် ယေဆူ တူ တဝ်း, “ဟဲ့ မှာန်,” ပီ ဝီ ကာဝိဝ် ဂြုဝ်း တဝ်း, “အာဝ် မှာန်.” ဘူင့် မှာန် အန်, အန် ဇဝ် တဝ်း မီ “ဟဲ့ မှာန်.”
20 ခုဝ်, ခဲ့ ကွယ် ဂြုဝ်း ကာဒိက် ဆတ်ဇာ ပီ ဒွါ ဇဝ်ဖြာ, အန် ဇဝ် ဘော တဝ်း တူတ့်, “ဟဲ့ မှာန် ဟဲ့ မုး.” န့ မုး ဇဝ် ယေဆူ အီ ဟဲ့ တဲး န့ ဘဲန် တူတ့် ဒွန် မျုဝ် ပဲ့ ဟဲ့ ဒွိုမ် ကာလာင် ဇဝ်ဖြာ. ကူပ် န့ ပါယ် တီ, ဘော အေ ဒူအီ အီ ဘိုင် ဇဝ် ယေဆူ, အေ တဝ်း, “ဟဲ့ မုး ဟဲ့ မှာန်,” တဲး န့ လိုဝ်း အာဖုင် ဒင်ခုဝ် ဇဝ်ဖြာ ဒီ အီ.
21 န့ ယီ မုး ဇဝ်ဖြာ အီ ဟဲ့ ရဝ်း ဘော ဘေ ဘော ယေ, တဲး အေ ညှိုမ် ဆီချာ ဇဝ် ယေဆူ.
22 န့ ပီ အန် ဇဝ် ဟဲ့ ဒွက် ဇိုမ် အန် ဒီ အေ, ဟဲ့ မှာယ် အုန် အေ, တဲး အေ ဘဲန် ဒူအီ ပီ အိုပ် အန်. အန် ဟဲ့ တဲး နဝ်း ဖွိုမ် ဇဝ်ဖြာ ကွယ် ခဲင် နဝ်း အေ, တဲး န့ ပီ ဒုဝ် မှာန် အန် အီ တဲး အေ နပ် ဆီချာ လွင် ပီ တဝ်း ဇဝ်ဖြာ ဒီ ဒွါ, အန် ဒီ ဘော ဒွါ.
23 ဇဝ်ဖြာ ဟဲ့ နပ် နဝ်း အုဝ်, အုဝ် ပီ ဘော တဝ်း ဒီ တး စ်ု ဘေ, အုဝ် ယီ တူ တး. ခုဝ်, အုဝ် ဟဲ့ ကာဝေ ဘေ.
24 ယေ တူ မုး ဒူအီ အီ ခါနှာပ် တဲး ဘေ ညှိုမ် ဆီချာ. ယေ ယီ ဘူင် ဂါန် ရိုမ် ဒူပ် ဘေ, တဲး နဝ်း ဘေ ဒါခိုယ်. ခုဝ်, န့ မုး နဝ်း ညှိုမ် ဘေ အီ တဲး နဝ်း ဘေ မန် ဆေဆေ.

2CO 2
1 ခုဝ် အန် တီ အုဝ် မိူဝ် ဟဲ့ ဟွတ့် ဆုင်ဖျာတ် တဝ်း, အုဝ် အာဝ် ဟူ ဘဲန် တး စ်ု ဘေ, ကွဲ့ တဲး န့ ဘဲန် နဝ်း က့လိုဝ် ဒီ ဘေ.
2 ဆေ န့ ဘဲန် နဝ်း က့လိုဝ် ဒီ ဘေ, ဘော နဝ်း အုဝ် ဒီ က့လိုဝ်. ခုဝ်, ဆေ အုဝ် ဟဲ့ တဲး နဝ်း ဘေ က့လိုဝ်, အာဝ် မိုဝ်း အာဆေ အီ ဒီ ဝီ တဲး နဝ်း အုဝ် ဒါခိုယ် ဒဲင် ဘေ.
3 ခုဝ်, အုဝ် ဒဲမ် ပဲ့ ဒီ ဘေ. အုဝ် တူ ဆီ တဲး ဘေ ဘူင် တဲး န့ ဝီ ဘဲန် ဒုက် ဒီ နဝ်း အုဝ်. ဘေ မုး ဒူအီ အီ ကာအာပ် ဘူင် တဲး နဝ်း အုဝ် ဒါခိုယ်. အုဝ် ယီ နပ် ဆီချာ, ဆေ ဘေ ဘူင် မျုဝ် အီ တဲး နဝ်း ဘေ ဒါခိုယ် ဘော နဝ်း အုဝ် ဒီ ဝီ ဒါခိုယ်.
4 ဒေါ ဒဲမ် အုဝ် ပဲ့ တီ, န့ ဟဲ့ ဒုက် ကာဆဝ် ဒီ နဝ်း အုဝ်. အုဝ် ဘော ယာမ် ကိူန် လွင် အန် တီ. အုဝ် ယီ တူ တဲး န့ ဘဲန် နဝ်း က့လိုဝ် ဒီ ဘေ. အုဝ် ဒဲမ် တဲး ဘေ နပ် ခဲ့ ရွက့် ကာဆဝ် အုဝ် ဒီ ဘေ.
5 ဒူအီ အီ ဟဲ့ ဘူင် တဲး န့ ဆဝ် ဒီ နဝ်း အီ, အာဝ် မုး အန် ဘူင် တဲး န့ ဆဝ် မီ ဒီ နဝ်း အုဝ်. အန် ဟဲ့ ဘူင် တဲး န့ ဆဝ် ဘော ဒီ နဝ်း ဒူအီ ကိူန်. အုဝ် ယီ တူ ဆီ တဝ်း, အန် ဘူင် တဲး ဒွန် အီ ဘဲန် နဝ်း က့လိုဝ်. ခုဝ်, အုဝ် တူ ဆီ ဖုက်ဖာမ် အာရေ တီ.
6 ကာတဲ ဘေ ဟဲ့ မိုဝ်း ဒူအီ ကိူန် အီ ဟဲ့ ဒမ် မှာပ် ဒီ အန်. ခုဝ်, တဲး ဘေ စူ ခဲ့ တီ.
7 ဒေါ တီ နီ, တဲး ဘေ ဂဝ်း ဝဲန် မှာပ် အန်, ဝီ လှဝ် နဝ်း အန်, တဲး န့ ဝီ ဘဲန် ပ့လူမ် ဘဲန် ဟဲန့် ဒီ နဝ်း အန်, ကွဲ့ ဟူ တဲး န့ ဘော ဆဝ် ကာဆဝ် ဒီ နဝ်း အန်, ကွဲ့ တဲး န့ ဘဲန် က့လိုဝ် ဘဲန် ငှဝ် ဒီ အန်.
8 တဲး အန် နပ် ဘေ ဟဲ့ ရွက့် အန် ခါခ်ု. တဲး ဘေ ဘျ နဝ်း ကာဝေ ဘေ ဒီ အန်. အာတီ ပီ ဆီ တဲး အုဝ် ဘေ ဘူင်.
9 အုဝ် ဒဲမ် ပဲ့ တိုယ် ဒီ ဘေ ကူပ် ဆီ ထေဝ် အုဝ် နဝ်း ဘေ, တဲး အုဝ် နပ်, ယုဝ် ဘေ ဒီ ထူမ် အုဝ် ဒွန် မျုဝ်.
10 ဆေ ဘေ ဟဲ့ ဘ့လွာ့ ဝဲန် မှာပ် အီ ဟဝ်, အုဝ် မိူဝ် ဒီ ဘ့လွာ့ ဝဲန် မှာပ် ဒူအီ ဝီ တီ. ဘော ဇဝ် ယေဆူ ဟဲ့ နပ်, ဆေ အုဝ် ဘော လုဝ် ဘ့လွာ့ ဝဲန် မှာပ် အီ, အုဝ် ဟဲ့ ဘ့လွာ့ ဝဲန် ကူပ် ကာဝေ အုဝ် ဒီ ဘေ.
11 အေ လုဝ် လာယ် ဘ့လွာ့ ဝဲန် မှာပ်, ကွဲ့ တဲး ဘုဝ် ကာနမ် ပွိုန် ဒီ ဇုဝ် နဝ်း အေ. ခုဝ်, အေ ဟဲ့ နပ် ပီ ခြာမ် အန် ဒီ ဘူင်.
12 ဒေါ တး ဇမ် အုဝ် ဒီ မိူင် ထာရုဝ်, အုဝ် ဟဲ့ ပွိုန် ဒီ ကာလာင် လွင် ဇဝ် ယေဆူ. အုဝ် ဟဲ့ နပ်, န့ မုး ဇဝ်ဖြာ အီ ဟဲ့ တဲး အုဝ် ပွိုန် ဒီ ကာလာင် ပါယ် တီ.
13 မာလဲ, ကူပ် တူ ယိုဝ် အုဝ် ဝါ အုဝ် အီ စိူဝ် အာထီထူ, နဝ်း အုဝ် မိူဝ် အာဝ် ဟူ ဒါခိုယ်. အုဝ် ဘော ကာလာင် ဒီ ဘီနွင် ဒီ တီ, တဲး ဂေ ခ့ဝါင် အုဝ် ဟာဝ် ဒီ အိူင် မာခေဒူန်.
14 အုဝ် ယီ ဒါင် ဂုင် ဂေဇူ ဒီ ဇဝ်ဖြာ. ခုဝ်, အန် ဇဝ် ဟဲ့ တဲး အုဝ် အွင် ဆေဆေ ကူပ် ဒူပ် အုဝ် ဇဝ် ယေဆူ. ဒဲင် တီ, အန် ဇဝ် ဟဲ့ ဝီ စ်ု အုဝ် ကာလာင် ဘော လွင် ဇဝ် ယေဆူ ဒီ ဒူအီ ဒွန် အီ. န့ ပီ အုး ငှုန် အီ ဟဲ့ ကာလတ့် ဒွန် နာ ဒွန် ပ့လုဝ့်.
15 ခုဝ်, အေ ဟဲ့ ပီ ဆီနမ် အုး ငှုန် ပီ လှူ ဇဝ် ယေဆူ ဒီ ဇဝ်ဖြာ. အုး ငှုန် တီ, န့ ဟဲ့ ကာလတ့် ကာတဲ ဂေ ဒူအီ ပီ ဒီ ချွတ် ဇဝ်ဖြာ, ဘော ကာတဲ ဂေ အီ ဒီ စှိုမ် အာဆာက်.
16 အာဒါ ဂေ အီ ဒီ စှိုမ် အာဆာက်, အုး တီ ဘော အုး အမ် အီ ဒီ တဲး ဂေ ယမ်. အာဒါ ဂေ ဒူအီ ပီ ဒီ ချွတ် ဇဝ်ဖြာ, န့ ဘော အုး ငှုန် ဒီ တဲး အာဆာက် ဒီ ဂေ. ဆေ ဟီ ပါယ် တီ, အာဝ် မိုဝ်း အာဆေ အီ ဒီ ပွိုန် ဘူင် ဂါန် ဇိုဝ် တီ, တဲး န့ ကော ဇေ့ဇုင်.
17 ယေ ယီ တူ ပီ ဒူအီ ဟဝ် အီ ဟဲ့ ကိူန် ကာဆဝ်, အီ ဟဲ့ ကာလာင် ဂြုဝ်း ဇဝ်ဖြာ တဲး ဂေ ပွိုန် ရွိုန်. ဇဝ်ဖြာ စ်ု ယေ, တဲး ယေ မိုဝ်း နဝ်း ဆိူဝ် နဝ်း မှာန်, ကာလာင် ခဲ့ ပီ တဲး ဇဝ်ဖြာ ယေ ကာလာင် ကူပ် ညှိုမ် ယေ ဇဝ် ယေဆူ. ယေ ဘော နပ်, ဘော ဇဝ်ဖြာ ထူမ် ဂြုဝ်း ပီ ကာလာင် ယေ ဆေဆေ.

2CO 3
1 ဆေ ယေ ကာလာင် ဂြုဝ်း ဇိုဝ် တီ, ဘေ နပ် ဒီ တဝ်း, ယေ အိူပ် ဒုဝ် ဘြိမ် ယေ. အာဝ် မုး ပါယ် တီ. ယေ မိူဝ် တူ လုဝ် အီ ဟဝ် ဒဲမ် ပဲ့ လွင် ယေ, ဝီ တိုယ် ဒီ ဘေ, တဲး ဘေ ထူမ် ဂြုဝ်း ယေ. န့ ပီ ဘော မိုဝ်း မင် အီ အီ တဲး ဒူအီ ဟဝ် ဒဲမ် ပဲ့ ဇိုဝ် တီ မိူဝ်, ယေ ယီ တူ လုဝ် ပဲ့ ဇိုဝ် တီ. ဘော ဘေ တူ လုဝ် ဒဲမ် ပဲ့ လွင် ယေ, ဝီ တိုယ် ဒီ အီ ဟဝ်.
2 န့ မုး ဘေ, ဘေ ဟဲ့ ပီ ပဲ့ ပီ ဂူင့် ယေ တဲး အီ ဟဝ် ယိုဝ်. န့ ပီ ပဲ့ တီ ဟဲ့ ဒဲမ် ဟဲ့ ကွယ် ခဲင် နဝ်း ယေ, တဲး ဒွန် အီ ပွိုန် ဒီ တိး, ပွိုန် ဒီ ယိုဝ်.
3 န့ ဟဲ့ လိုဝ်း ဆီချာ, ဘေ ပီ ပဲ့ ပီ ဒဲမ် ဇဝ် ယေဆူ ကူပ် ဘူင် ယေ ဂါန် အန်. အန် ဇဝ် မိူဝ် တူ တာ နမ်မိုက် ဒဲမ်. အန် တာ နဝ်း ဖွိုမ် ဇဝ်ဖြာ ဒဲမ်. န့ မုး ဇဝ်ဖြာ အီ အိမ် ဆေဆေ, အန် ဇဝ် မိူဝ် တူ ဒဲမ် ဒိုက် ဒီ မာဝ်, အန် ဟဲ့ ဒဲမ် ဒိုက် ဒီ နဝ်း ဘေ.
4 ယေ ယ ကာလာင် ပါယ် တီ. ခုဝ်, ဇဝ်ဖြာ ဟဲ့ တဲး ယေ ဘူင် ဂါန် အန် ကူပ် ညှိုမ် ယေ ဇဝ် ယေဆူ.
5 အာဝ် မုး ယေ ဟဲ့ ကျ ဘော ဒိုဝ်း အာငျာန် ပီ နပ် ယေ, ဘူင် ဂါန် ဇိုဝ် တီ. ယေ ဘိုင် အာငျာန် ဇဝ်ဖြာ, တဲး ယေ ပွိုန် ဒီ ဘူင်.
6 အန် ဇဝ် အီ တဲး ယေ ဘူင် ဆီချာ ဂါန် အန်, အန် တဲး ယေ ဘဲန် ဒါ ဆာရာ အီ မာနုဝ် လွင် ကာဒိက် ဆတ်ဇာ ကာမာယ် ပီ ဒွါ ဇဝ်ဖြာ ဒီ အီ. ကာဒိက် ဆတ်ဇာ ကာမာယ် တီ တူ ဒူပ် ဒါရာ ပီ ဒွါ ဇဝ်ဖြာ အာတ့် နီ. န့ ဒူပ် နဝ်း ဖွိုမ် ဇဝ်ဖြာ. ခုဝ်, ဒါရာ ပီ ဒွါ ဇဝ်ဖြာ တီ, န့ ဒမ် မှာပ် ဒီ အီ, တဲး အီ ယမ်. နဝ်း ဖွိုမ် ဇဝ်ဖြာ, အန် ယီ တဲး အီ အိမ်.
7 ဒါရာ ဘြိမ် အီ တဲး အီ ယမ်, ဇဝ်ဖြာ ဟဲ့ ဒဲမ် ဒိုက် ဒီ ဒီဖ့လာင် မာဝ်. ဒေါ ဒွါ ဇဝ်ဖြာ ဒါရာ တီ ဒီ အာမုဝ်ဆဲ, န့ ဘော လိုဝ်း ဆီချာ လွင် အာဖုင် ဒင်ခုဝ် အန် ဇဝ်. အာရူင် အီ ဘ့လာင် ရာဝ် ပီ ပွိုန် ယိုဝ် အီ ဒီ နာ အာမုဝ်ဆဲ, န့ ပီ ဘော နပ် ဒီ ဟြာယ် မိူဝ်, န့ ယီ ဘ့လာင် ကာဆဝ် ဒီ ဂေ ဒူအီ အီဆာရေလ. ဂေ ကော ဟူ ပွိုန် ယွတ်.
8 ဆေ ဒါရာ အီ တဲး အီ ယမ် ဟဲ့ မိုဝ်း အာဖုင် ဒင်ခုဝ် ခဲ့ တီ, ဒါရာ ပီ ဒွါ နဝ်း ဖွိုမ် ဇဝ်ဖြာ, န့ ဟဲ့ ဝဲ မိုဝ်း အာဖုင် ဒင်ခုဝ် လွှိုမ် တီ. န့ ဘော ပါယ် တီ.
9 ဆေ ဂါန် အီ တဲး န့ ဒမ် မှာပ် ဒီ အီ ဟဲ့ မိုဝ်း အာဖုင် ဒင်ခုဝ် အန်, ဘော ဂါန် အီ တဲး ဒူအီ မိုဝ်း နဝ်း ဆိူဝ် နဝ်း မှာန်, န့ ဟဲ့ ဝဲ မိုဝ်း အာဖုင် ဒင်ခုဝ် လွှိုမ် တီ.
10 ဘူင့် မှာန် အန်, အာဖုင် ဒင်ခုဝ် အီ ကာမာယ် တီ, ဟဲ့ ဟွတ့် ဆီဘ့လိုက် တူတ့်. အီ ဘြိမ် ဒေါ မွိုန် တီ, အာဝ် ဟူ လိုဝ်း.
11 ဆေ အာမျုဝ် အီ နပ် ဒီ ဟြာယ် ယီ မိုဝ်း အာဖုင် ဒင်ခုဝ် ခဲ့ တီ, အာမျုဝ် အီ ဒီ ကွယ် ဆေဆေ ဟဲ့ ဝဲ မိုဝ်း အာဖုင် ဒင်ခုဝ် လွှိုမ် တီ.
12 ကူပ် ညှိုမ် ယေ ပါယ် တီ, ယေ ဘော မိုဝ်း နဝ်း ယ ဒီ ကာလာင်.
13 ယေ တူ ဘူင် ပီ အာမုဝ်ဆဲ. အန် ဟဲ့ ဒိုဝ်း ဘိက်, ကာမှုဝ့် ဂိန့် အန်, ကွဲ့ တဲး ဂေ ဒူအီ အီဆာရေလ ယိုဝ် ဘ့လာင် အီ ကြဲ ဒီ ဟြာယ် တီ.
14 ကော ဇမ် အာတိုဝ် နီ, ဒေါ တိး ဂေ ဘပ် ဒါရာ ဘြိမ် တီ, နဝ်း ဂေ ဒိူဝ် ကာဆဝ်. န့ ပီ ဘိက် အီ တူ တဲး ဂေ ယိုဝ် အာဖုင် ဒင်ခုဝ် ဇဝ်ဖြာ ဆီ ကွယ်, ညှမ် န့ဝိုဝ်း လေး ဒီ ငါယ် ဂေ. ခုဝ်, ဘိက် တီ ဝီ န့ဝိုဝ်း မီ ဒေါ ညှိုမ် ဂေ ဇဝ် ယေဆူ.
15 ဟဲ့ မှာန်, ဒေါ တိး ဂေ ဘပ် ဒါရာ အာမုဝ်ဆဲ, ဘိက် တီ ယီ ဆီ ကာဘိတ် နဝ်း ဂေ, ကော ဇမ် ဒေါ တီ နီ.
16 မာလဲ, ဆေ ဒူအီ အူ ဝီ ဝီ ကာပ့လုတ် နဝ်း, ဝီ ဘိုင် ဇဝ် ယေဆူ, န့ ပီ ဘိက် တီ ဟဲ့ န့ဝိုဝ်း. နဝ်း ဒိူဝ် တီ ဒီ ဟြာယ် အူ ဇေန့်.
17 ခုဝ်, ဇဝ်ဖြာ ဘော မုး နဝ်း ဖွိုမ်. ဒူင် ဒီ မိုဝ်း နဝ်း ဖွိုမ် ဇဝ်ဖြာ တီ, န့ ဘော ဒါခိုယ် ထင်ဟာင်a ဂတ် ယေန် ဂျာမ်ဆာ.
18 န့ ယီ မုး အေ ဒွန် အီ, အေ အာဝ် မိုဝ်း ဘိက် အီ ကာမှုဝ့် နာ အေ. အေ ဟဲ့ ပွိုန် ယိုဝ် အာဖုင် ဒင်ခုဝ် ဇဝ်ဖြာ ဘော ဝီ ဘျ ဒီ အီ ဟဝ်. ဇဝ်ဖြာ အီ မုး နဝ်း ဖွိုမ်, အန် ဟဲ့ တဲး အေ ကြဲ ဒီ ကာပ့လုတ် ကာဘုတ့် အာရိုပ် အေ, တဲး အေ ကြဲ ဒီ ပီ အန် ဇဝ်, တဲး အာဖုင် ဆာရေ ကြဲ ဒီ ကိူန်.

2CO 4
1 ဇဝ်ဖြာ ဟဲ့ ကာဝေ ယေ, တဲး ယေ ဘူင် ဂါန် ဇိုဝ် နီ. ခုဝ်, နဝ်း ယေ မိူဝ် တူ ဒီလှး, တူ ဒီတဲတ်.
2 ယေ ဟဲ့ ဝဲန် အာဂျာင် အီ ပြာ ဒီ ဘူင် ဘဲန် မျုဝ် ဘဲန် မျုဝ် ဘော အီ မွှိုမ် ဆာယ်. ယေ မိူဝ် တူ ကာလာင် ဂြုဝ်း ကာလုဝ်. ယေ မိူဝ် တူ ကာဘ့လျီ့ တူ ဘျွင် ဂြုဝ်း ဇဝ်ဖြာ. ယေ ဘော ကာလာင် ဒူပ် ဒါရာ တဲး န့ လိုဝ်း ဆီချာ နာ မုး နာ မှာန်. ယေ ဘော ဂျုဝ်ဂျာ ဒီ ဘူင် တဲး ဇဝ်ဖြာ ယိုဝ်, တဲး ဒူအီ ဒွန် အီ ဝီ နပ် ခဲင် နဝ်း ဒုဝ် ဘြိမ် အန် လွင် ဂြုဝ်း ယေ ဟဲ့ မှာန်.
3 ဆေ ဂြုဝ်း ပီ ကာလာင် ယေ အီ တဲး နဝ်း ဒူအီ ဒါခိုယ် တူ လိုဝ်း ဆီချာ ဒီ အီ, န့ တူ လိုဝ်း မီ ဒီ ဂေ ဒူအီ အီ ဒီ လိုဝ် စှိုမ်, အီ တူ တဲး ဇဝ်ဖြာ ချွတ် ဂေ.
4 အန် ဇဝ် ပီ ကြိုပ် ဒူအီ ဒဲင် ကာဒါယ် နီ, အန် ဟဲ့ အိုပ် အာငျာန် ဂေ ဒူအီ ဇိုဝ် တီ, တဲး န့ ပီ ငါယ် ဂေ ဟဲ့ အပ် ဝွင့်. ခုဝ်, ဂေ တူ ညှိုမ်. န့ တူ လိုဝ်း ဒီ ဂေ လွင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, အီ ပီ ဘ့လာင်. ဂေ မိူဝ် တူ ပွိုန် ယိုဝ် အာဖုင် ဒင်ခုဝ် ဇဝ် ယေဆူ, အီ ပီ ဇဝ်ဖြာ အာခ်ု မှာန်.
5 အာဝ် မုး ယေ ကာလာင် လွင် ဒုဝ် ဘြိမ် ယေ. ယေ ကာလာင် လွင် ဇဝ် ယေဆူ အီ မုး ဒါ ကာညာ အီ အိုပ် ဘေ. ယေ ကာလာင် ဘော လွင် ယေ ဟဲ့ ဘဲန် ဒဲစေန့် ဘေ ကူပ် ဒူပ် ဘေ ဇဝ် ယေဆူ.
6 ဇဝ်ဖြာ အီ ဟဲ့ တဝ်း, “တဲး ဘ့လာင် ထွင် ဒူင် အပ် ဝွင့်,” ဇဝ်ဖြာ တီ တဲး န့ ဘ့လာင် ဘော ခဲင် နဝ်း အေ, တဲး အေ ယိုဝ် အာဖုင် ဒင်ခုဝ် ဇဝ်ဖြာ ကူပ် ညှိုမ် အေ ဇဝ် ယေဆူ.
7 ဇဝ်ဖြာ ဟဲ့ ဟပ် အာဖုင် ဒင်ခုဝ် အန် ခဲင် နဝ်း ယေ, တဲး န့ ပီ အန် ဟဲ့ ချြီင် အုန် ကြုဝ် အီ ဘွတ် ကာဆဝ် ခဲင် ကာလုဝ့် ကာဒါယ် အီ တူ မိုဝ်း ဒီ ငဝ်း ဒီ ခန်. ပါယ် တီ, န့ ဒီ လိုဝ်း ဆီချာ လွင် ပွုန် အီ ဟဲ့ တာင် လွှိုမ် တူတ့်, န့ မုး ပွုန် ဇဝ်ဖြာ. န့ တူ မုး ပွုန် ယေ.
8 ယေ ဟဲ့ ခမ် ဒုက် ကာဆဝ် ဘဲန် မျုဝ် ဘဲန် မျုဝ်. မာလဲ, န့ ယီ တူ တဲး ယေ စှိုမ်. မင် ဇေန့် ယေ ဟဲ့ ဒုက် ညှာပ် ကော ဟူ နပ် ပီ ဘော မုး. မာလဲ, နဝ်း ယေ ယီ တူ လိုဝ် ဒေါ မှဝ်.
9 အီ ဟဝ် ဘော ဒွါ ဒုက် ဒီ ယေ, မာလဲ, ယေ တူ ဒွိုမ် မိုဝ်း ဒေါ တူ မိုဝ်း ဂိုက်. ယေ ဟဲ့ ကာဒုး မး ဘဲန် ဇေန့် ဘဲန် ဇေန့်. ယီ တူ လိုဝ် စှိုမ် ဒေါ မှဝ်.
10 ဆေဆေ ယေ ဟဲ့ ဖြူမ် ဒီ ယမ် ပီ ဇဝ် ယေဆူ. ပါယ် တီ, န့ ဒီ ဘော လိုဝ်း လွင် အာဆာက် ကာမာယ် ပီ ဒွါ ဇဝ် ယေဆူ, န့ ဟဲ့ ကွယ် ခဲင် ဒုဝ် ဘူင့် ယေ.
11 စုဝ် ယေ နီ, ယေ ဟဲ့ ကာဒုး ဒုက် ကော ရိန် ဒီ ယမ် ဆေဆေ ကူပ် ညှိုမ် ယေ ဇဝ် ယေဆူ. ပါယ် တီ, န့ ဒီ ဘော လိုဝ်း, အာဆာက် ကာမာယ် ပီ ဒွါ ဇဝ် ယေဆူ ဟဲ့ ကွယ် ခဲင် ဒုဝ် ဘူင့် ယေ အီ နပ် ဒီ အမ်, နပ် ဒီ လာတ့် နီ.
12 ကူပ် ခမ် ယေ ဒုက် အီ တဲး အီ ယမ် တီ, န့ ဝီ တဲး ဘေ ပွိုန် အာဆာက် ကာမာယ်.
13 န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “အုဝ် ကာလာင် ကူပ် ညှိုမ် အုဝ်.” ယေ မိူဝ် ပါယ် တီ, နဝ်း ဖွိုမ် ဇဝ်ဖြာ တဲး ယေ ညှိုမ်. ကူပ် ညှိုမ် ယေ ပါယ် တီ, ဘော ယေ ကာလာင်.
14 ယေ ဟဲ့ နပ်, ဇဝ်ဖြာ ဟဲ့ တဲး ဇဝ် ယေဆူ ဝီ ယိတ့် ဝီ အိမ်, တဲး အန် ဝီ မိုဝ်း အာဆာက်. အန် ဇဝ် တီ ဒီ တဲး ဘော ယေ ဝီ ယိတ့် ဝီ အိမ် ဒူပ် ဇဝ် ယေဆူ. အန် ဒီ ဒိုဝ်း ဘော ဘေ ဘော ယေ ဟာဝ် ဇမ် ဒူင် ကွယ် အန် ဇဝ်, တဲး အေ ကွယ် ဒီ အာတ့် ဇဝ်ဖြာ.
15 ဒုက် ပီ ခမ် ယေ ဒွန် မျုဝ်, န့ ဘဲန် အာဂျိုဝ် ဒီ ဘေ. ဒူအီ ပီ ဂေဇူ ဇဝ်ဖြာ ဟဲ့ ဝဲ ကိူန် ဝဲ ကိူန်. ခုဝ်, ဂေ ဒူအီ အီ ဒီ ဒါင် ဂုင် ဂေဇူ ဒီ ဇဝ်ဖြာ မိူဝ်, ဒီ ဝဲ ကိူန် ဝဲ ကိူန်, တဲး အာဖုင် ဒင်ခုဝ် ဇဝ်ဖြာ ဝဲ လိုဝ်း ကာပွါ.
16 ခုဝ် အန် တီ နဝ်း ယေ တူ လိုဝ် ဒေါ မှဝ်. ဒုဝ် ဘူင့် ယေ ပီ ဘော ဟဲ့ ရိန် ဒီ ယမ် မိူဝ်, နဝ်း ဖွိုမ် ယေ ယီ ဝီ မ့ပြာယ် ဒွန် ဆီငဲ, တဲး န့ ဘဲန် ပီ အီ ကာမာယ်.
17 ဒုက် ပီ ကာဒုး ယေ အီ စဲက် အီ စဲက်, အူ ကာစန် အူ ကာဘြိုဝ်း, န့ ဒီ ဝီ တဲး ယေ မိုဝ်း အာဖုင် ဒင်ခုဝ် အီ ကွယ် ဆေဆေ, တူ နပ် ဒီ တူတ့်. ဒုက် ပဲ့ ဟဲ့ ခမ် ယေ, အာဝ် ငှိုယ် ဒီ ကာဒါန် အာဖုင် ဒင်ခုဝ် တီ.
18 ခုဝ်, ယေ တူ ဇေန့်ဇာ လွင် ပီ ယိုဝ် ဒီ ငါယ်. ယေ ဇေန့်ဇာ လွင် ပီ တူ ယိုဝ် ဒီ ငါယ်. ခုဝ်, မျုဝ် ပီ ယိုဝ် ဒီ ငါယ်, အန် ဘော ကွယ် အူ ကာစန်. မျုဝ် ပီ တူ ယိုဝ် ဒီ ငါယ်, အန် ယီ ကွယ် ဆေဆေ.

2CO 5
1 အေ ဟဲ့ နပ်, ဒုဝ် ဘူင့် အေ အီ ပီ ထိုပ် အီ ကွယ် ဒဲင် ကာဒါယ် အာဒါ အူ ကာစန် နီ, အန် ဒီ လိုဝ်. ဆေ န့ ပါယ် တီ, အေ ဒီ ဝီ ပွိုန် ဒုဝ် ကာမာယ် အီ ပီ ကာင် အီ ပွိုန် ကွယ် ခဲင် ဂါင်ဟြာဝ် ဆေဆေ. ကာင် တီ တူ မုး ပီ ဘူင် ဒူအီ, န့ မုး ပီ ဘူင် ဇဝ်ဖြာ.
2 ဒေါ ဆီ ကွယ် အေ ဒဲင် ကာဒါယ် နီ, အေ ဘော ငှုန် ကူပ် ဆီ ပွိုန် ကာဆဝ် အေ ဒုဝ် ကာမာယ် အီ ပီ ကာင် ခဲင် ဂါင်ဟြာဝ်.
3 ခုဝ်, ဆေ အေ ဟီ ပွိုန် ဒုဝ် ကာမာယ် တီ, အာဝ် မုး အေ ဒီ ကွယ် ဒုဝ် ဂ့လ.
4 ဒေါ ကွယ် အေ ဒဲင် ကာဒါယ် နီ, န့ ပီ အေ ကွယ် ခဲင် ထိုပ်. အေ ဟဲ့ ခမ် ဒုက် ကာဆဝ် ဘော က့လိုဝ် ဘော ငှုန် ကူပ် တူ ဆီ ဝဲန် အေ ဒုဝ် ဘြိမ် အေ. အေ ငှုန် ကူပ် ဆီ ပွိုန် အေ ဒုဝ် ကာမာယ်. အေ ဆီ တဲး ဒုဝ် အီ နပ် ဒီ ယမ် ဟြာယ် ဒေါ ပွိုန် အေ အာဆာက် ကာမာယ် အီ ကွယ် ဆေဆေ တီ.
5 န့ မုး ဇဝ်ဖြာ အီ ဘူင် တဲး အေ နပ် ဒီ ကာပ့လုတ်. အန် ဇဝ် ဟဲ့ တဲး နဝ်း ဖွိုမ် အန် ကွယ် ခဲင် နဝ်း အေ, တဲး န့ ဘဲန် ဒုဝ် မှာန် ပီ ဒွါ အန်, တဲး အေ နပ် ဆီချာ အန် ဇဝ် ဒီ ဒွါ အီ ကာမာယ် အာခ်ု မှာန် ဒီ အေ.
6 ကူပ် န့ ပါယ် တီ, အေ မိုဝ်း နဝ်း ညှိုမ် ဆေဆေ ဒေါ ကွယ် အေ ခဲင် ဒုဝ် ဘြိမ် ဒေါ ညှမ် ကွယ် ရိုမ် အေ ဒူပ် ဇဝ်ဖြာ.
7 အေ တူ ဘူင် ဒူပ် ပီ ယိုဝ် ဒီ ငါယ်. အေ ဘူင် ဒူပ် ပီ ညှိုမ် အေ.
8 အေ ဘော ကာပြာ ကာဆဝ် ဒီ လေး တ ဒုဝ် ဘြိမ် နီ, ဝီ ဟာဝ် ကွယ် ရိုမ် ဒူပ် ဇဝ်ဖြာ. အာတီ အေ ထာင်, ဟဲ့ မွှိုမ် လွှိုမ် ကွယ် အေ ဒဲင် ကာဒါယ် နီ.
9 အေ ပီ ဘော ကွယ် ဒီ မှဝ် အာဝ် တဝ်း, ဘော မုး ခဲင် ဒုဝ် ဘြိမ်, ဘော မုး ခဲင် ဒုဝ် ကာမာယ်, အေ ဂျုဝ်ဂျာ ဒီ ဘူင် ပီ အိုင် အန် ဇဝ် ဆေဆေ.
10 ခုဝ်, အေ ဘောကာဂ့လျီတ် ဒီ လုဝ် တး ဇမ် တူတ့် ဒီ အာတ့် ဇဝ် ယေဆူ ပန် ဒီ ဆုင်ဖျာတ် အန် အာမူ အေ. အေ ဒွန် အီ ဒီ ယိုဝ် အာဂျိုဝ် ပီ ဘူင် အေ ဒေါ ကွယ် အေ ဒဲင် ကာဒါယ် နီ. အေ ဘူင် နာ မိူက်, အေ ဘော ဘူင် နာ မွှိုမ်, အေ ဒီ လုဝ် ဝီ ခမ် တဲး န့ ကာဒါန် ဒီ ပီ ဘူင် အေ တီ.
11 ယေ ဟဲ့ နပ် ခဲ့ မွှိုမ် ယုဝ် ဇဝ်ဖြာ. ခုဝ်, ယေ ဆီ ကာဆုး ဒူအီ ဘောကာဂ့လျီတ်, တဲး ဂေ ထူမ် ဂြုဝ်း ဇဝ်ဖြာ. ဇဝ်ဖြာ မိူဝ် ဟဲ့ နပ် ဆီချာ နဝ်း ယေ. အုဝ် မိူဝ် ညှိုမ်, ဘော ဘေ ဟဲ့ နပ် ယေ ခဲင် နဝ်း ဘေ.
12 အာဝ် မုး ယေ ပီဖုင် ဒုဝ် ဘြိမ် ယေ ဒီ အာတ့် ဘေ. ယေ ကာလာင် ပီ ပါယ် လွင် ဒါင် အန် ဒီ ဘေ, တဲး ဘေ ပွိုန် ဒီ ပီဖုင် ဘေ ကူပ် ယေ, တဲး ဘေ နပ် ဒီ ဝီ ဝျီ့ ဂြုဝ်း ဂေ အီ ပီဖုင် ဂေ ကူပ် ပီ ယိုဝ် ဒီ ငါယ်, တူ ယွတ် နဝ်း ဒူအီ.
13 ဆေ ဘေ ယီ ထာင် ယေ ဟဲ့ ဝှိုန့်, ယေ ဝှိုန့် ကူပ် ရွက့် ယေ ဇဝ်ဖြာ. ဆေ ယေ ယီ တူ ဝှိုန့်, ကာလာင် အီ မိုဝ်း အာငျာန်, ယေ ဘူင် တဲး န့ ဘဲန် အာဂျိုဝ် ဒီ ဘေ.
14 ဇဝ် ယေဆူ ဟဲ့ ရွက့် ကာဝေ ယေ. ခုဝ်, ယေ ဝီ ကာလာင် ဒီ အီ ဟဝ်. ယေ ဟဲ့ နပ်, ဇဝ် ယေဆူ အူ ဝီ ဟဲ့ ယမ် ကာဒါင် ဒူအီ ဘောကာဂ့လျီတ်. ကူပ် န့ ပါယ် တီ, န့ ပီ ဒူအီ ဘောကာဂ့လျီတ် ဟဲ့ ဟွတ့် ယမ်.
15 အန် ဇဝ် ဟဲ့ ခမ် ဒီ ယမ် ကာဒါင် ဒူအီ ဘောကာဂ့လျီတ်, တဲး ဂေ အီ ပွိုန် အာဆာက် ကာမာယ် အာဝ် ဟူ ဘူင် ဒူပ် ပီ အိုင် ဂေ, တဲး ဂေ ဝီ ဘူင် ဒူပ် ပီ အိုင် အန် ဇဝ် အီ ဟဲ့ ယမ် ကာဒါင် ဂေ. ဟဲ့ ဟွတ့်, အန် ဝီ ယိတ့် ဝီ အိမ်.
16 ခုဝ်, ပုင် အာတိုဝ် နီ ဟာဝ်, ဘော မုး အာဆေ အာဝ် တဝ်း, ယေ ဟူ မာတ် အာဆေ ပီ ဒူအီ အီ ကွယ် ဒဲင် ကာဒါယ် နီ လာယ် မာတ်. ဒေါ မွိုန် ယေ ပီ ဘော ဟဲ့ မာတ်, ဇဝ် ယေဆူ မုး ဒူအီ အီ ကွယ် ဒဲင် ကာဒါယ် နီ မိူဝ်, နာ အာတ့် နီ ဟာဝ်, ယေ အာဝ် ဟူ မာတ် ပါယ် တီ.
17 ခုဝ်, ဆေ ဒူအီ အူ ဝီ ဟဲ့ ညှိုမ် ဇဝ် ယေဆူ, ဇဝ်ဖြာ ဟဲ့ တဲး ဒူအီ တီ ဘဲန် ဒူအီ ကာမာယ်. အီ ဘြိမ် ဟဲ့ ဟွတ့် ဟြာယ်, ဟဲ့ ဘဲန် တူတ့် အီ ကာမာယ် ဒွန် မျုဝ်.
18 ဇိုဝ် တီ ဒွန် မျုဝ် ဇဝ်ဖြာ အီ ဘူင်. အန် တဲး အေ ဝီ ဒါခိုယ် ဒီ ဇဝ်ဖြာ ကူပ် ညှိုမ် အေ ဇဝ် ယေဆူ. ဒဲင် တီ, အန် ဝီ တဲး ယေ ဘူင် ဘော ဂါန် အန်, တဲး ယေ စွယ် ဘော အီ ဟဝ် တဲး ဘော ဂေ ဝီ လာယ် ကာလဝ့် ဒီ ဇဝ်ဖြာ.
19 ဇဝ်ဖြာ ဟဲ့ ဘူင် တဲး ဒူအီ ဒဲင် ကာဒါယ် ဘောကာဂ့လျီတ် ဝီ လာယ် ကာလဝ့် ဒီ အန် ကူပ် ညှိုမ် ဂေ ဇဝ် ယေဆူ. ဇဝ်ဖြာ မိူဝ် တူ နုဝ် မှာပ် ပဲ့ ဟဲ့ ဘူင် ဂေ. အန် ဟဲ့ ညှိုမ် နဝ်း ယေ, တဲး ယေ ဝီ ကာလာင် ဒီ အီ ဟဝ် လွင် ဇဝ်ဖြာ ဂါယ် ဒူအီ ဟဲ့ ဝီ လာယ် ဒါခိုယ်.
20 ပါယ် တီ, ဇဝ် ယေဆူ ဟဲ့ တဲး ယေ ဘဲန် အာမာတ် အန်. ဇဝ်ဖြာ မိူဝ် ဟဲ့ စ်ု ယေ ကာလာင် ဂြုဝ်း အန် ဒီ ဒူအီ. ခုဝ်, ယေ ကာဆုး ဘေ တဲး န့ ပီ ဇဝ် ယေဆူ ကာဆုး ဘေ တဝ်း, တဲး ဘေ ဝီ ဒါခိုယ် ဒီ ဇဝ်ဖြာ, ကွဲ့ ဟူ တဲး ဘေ ကာဘး ဒီ အန်, ဘဲန် ရန်ဆူ အန်.
21 ဇဝ် ယေဆူ တူ ဒွိုမ် ဘူင် မှာပ်. မာလဲ, ဇဝ်ဖြာ ဟဲ့ တဲး အန် ဝီ ဘဲန် အီ ဒိုဝ်း မှာပ် အေ, တဲး အန် ခမ် မှာပ် ကာဒါင် အေ. ဆေ အေ ညှိုမ် ဇဝ် ယေဆူ တီ, န့ တဲး အေ ဝီ ဘဲန် ဒူအီ နဝ်း ဆိူဝ် နဝ်း မှာန် ဒူပ် ပီ အိုင် ဇဝ်ဖြာ.

2CO 6
1 ကူပ် မုး ယေ ဒူအီ အီ ဘူင် ရိုမ် ဂါန် ဒူပ် ဇဝ်ဖြာ, ယေ ဘော ကာဆုး ဘေ, တဲး ဘေ ဒိုဝ်း ပီ ဂေဇူ ဇဝ်ဖြာ, ကွဲ့ တဲး န့ စှိုမ် ပီယေန့်.
2 တဲး ဘေ ထူမ် ဂြုဝ်း အန် ဇဝ် အီ ဟဲ့ တဝ်း, “အာခြာဝ် ဒေါ ဆင်ဒုဝ်, အုဝ် ဟဲ့ ထူမ် ဂြုဝ်း မဲ. ဆီငဲ ဟဲ့ ချွတ် အုဝ် ဒီ အီ, အုဝ် ဟဲ့ စွယ် မဲ.” အုဝ် ယီ တဝ်း, ဟဲ့ မုး ဒေါ တီ နီ, ဟဲ့ ဆင်ဒုဝ်. ဟဲ့ မုး အာတိုဝ် နီ, အန် ဇဝ် ဒီ ချွတ် ဘေ.
3 ယေ မိူဝ် တူ ဘူင် တဲး န့ ရဲ, တဲး န့ ဂိတ် အာဆေ, ကွဲ့ တဲး အာဆေ ပွိုန် ဒီ နဲ ဂါန် ပီ ဘူင် ယေ.
4 ယေ မုး ဒူအီ အီ ဘူင် ဂါန် ဇဝ်ဖြာ. ခုဝ်, ခဲ့ ပီ ဘူင် ယေ ဒွန် မျုဝ်, ယေ ဂျုဝ်ဂျာ ဒီ ဘူင်, တဲး န့ မုး တဲး န့ မှာန်. ယေ မိူဝ် ဟဲ့ ဒွိုမ် ခမ် ဒီ ယိူန် လှေန့် ကာဆဝ်, ဘော ခမ် ဒုက် ဘဲန် မျုဝ် ဘဲန် မျုဝ်, တူ နပ် မှဝ် ဒီ ပါယ် ဒီ ဘူင်, ဘော ကာဒုး ဒုက် အီ ညှာပ် ကာဆဝ် ဘဲန် မျုဝ် ဘဲန် မျုဝ်. ပီ ဘော ဟဲ့ ပါယ် တီ မိူဝ်, ယေ ယီ ဆီ နဲ့ ဘူင် ခဲ့ ပီ ကာအာပ် ဘူင် ဒူအီ အီ ဘူင် ဂါန် ဇဝ်ဖြာ.
5 ယေ ဟဲ့ ခမ် တဲး အီ မး ယေ, တဲး အီ ဟဝ် ခြွင့် ယေ ခဲင် ကာပိုမ်. ဒူအီ ဘော မာန် ဘော မိူင် ဟဲ့ ဘူင် တဲး န့ ဆီနန် ဆီနိူင်, ဘဲန် ဒုက် ဒီ ယေ. ယေ မိူဝ် ဟဲ့ ဘူင် ဂါန် စန် ကာဆဝ် ကော ဟူ ပွိုန် ဒီ အိတ် ဆီချာ, ကော ဟူ ပွိုန် ဒီ ဟူမ် ဒီ ဒျီင် မာဆေ.
6 ယေ ဟဲ့ မိုဝ်း နဝ်း ဆီငါ, ဟဲ့ မိုဝ်း အာငျာန်, ဘော ပဲ ဒီ ယိူန်, ဘော ဘူင် နာ မွှိုမ် ဒီ အီ ဟဝ်. ယေ မိူဝ် ဟဲ့ ဘူင် တဲး နဝ်း ဖွိုမ် ဇဝ်ဖြာ ဘျ ပွုန် အန်. ယေ မိူဝ် ရွက့် ဘေ အာခါခ်ု မှာန်.
7 ယေ ဟဲ့ ကာလာင် နာ မှာန် ဒီ ဘေ, ဟဲ့ ဘျ ဘော ပီ ပါယ် ပွုန် ဇဝ်ဖြာ. ယေ ဟဲ့ ဘူင် နာ မုး နာ မှာန် ဆေဆေ, တဲး န့ ပီ ခြိုင် ကာဂုဝ်း ဟဲ့ ကွယ် ခဲင် ဒဲ ယေ ဘော အာ ဘ့လာက်.
8 ယေ ဟဲ့ ခမ် တဲး အီ ဟဝ် အိူပ် ယေ ဘော ခမ် တဲး ဆာရေ ယေ ဖျာက်. အီ ဟဝ် ဟဲ့ ကာလာင် စာဝ် ယေ, ဘော ကာလာင် နာ မွှိုမ် ယေ. အီ ဟဝ် ပီ ဘော ဟဲ့ ထာင် ယေ မုး ဒူအီ အီ ဆီမာ ကာလုဝ်, ယေ ယီ ကာလာင် ဂြုဝ်း မုး ဂြုဝ်း မှာန်.
9 အီ ဟဝ် ပီ ဆ ဆီ နပ် ယေ မိူဝ်, ဒူအီ ကိူန် ယီ ဟဲ့ ဝီ နပ်. အီ ဟဝ် ပီ ဘော ဟဲ့ ထာင် ယေ ဟဲ့ ယမ် မိူဝ်, ယေ ယီ ဆီ အိမ်. ယေ ပီ ဘော ဟဲ့ ကာဒုး ဒုက် မိူဝ်, ယေ ယီ ဟဲ့ လွတ် ယမ်.
10 နဝ်း ယေ ပီ ဘော ဟဲ့ က့လိုဝ် မိူဝ်, ယေ ယီ ခူယ် ဒါခိုယ်. ယေ ပီ ဘော ဟဲ့ ဂိန် မိူဝ်, ယေ ယီ ဘူင် တဲး ဒူအီ ကိူန် ဝီ ခြမ်. ယေ ပီ ဆ မိုဝ်း မာဆေ မိူဝ်, ယေ ယီ ဟဲ့ မိုဝ်း ခဲ့ ပီ လုဝ် ယေ ဒွန် မျုဝ်.
11 အိုယ် ဘေ ဘီနွင် အီ ကွယ် ခဲင် မိူင် ခုဝ်ရိန်ထူ, ယေ ဟဲ့ ကာလာင် တူတ့် ပီ ပါယ် ခဲင် နဝ်း ယေ, တဲး ဘေ နပ် ဆီချာ.
12 ယေ တူ မုး ဒူအီ နဝ်း ကာချီ့ ကာခန့် တူ ရွက့် ဘေ. ဘေ ယီ တူ ဘျ နဝ်း ရွက့် ဘေ ဒီ ယေ.
13 အုဝ် ဟဲ့ မာတ် ဘေ ပီ ဂွန် အုဝ်. ခုဝ်, တဲး ဘော ဘေ ဝီ ကာလာင် ပီ ပါယ် ခဲင် နဝ်း ဘေ ဒီ ယေ.
14 ကွဲ့ တဲး ဘေ ဘူင် ဂါန် မာဆေ အီ တဲး ဘေ ဒူအီ အီ ဟဲ့ ညှိုမ် လုဝ် ဝီ ကာဒူပ် ဒီ ဒူအီ အီ တူ ညှိုမ်. ကွဲ့ ဘူင် မာဆေ အီ ပီ မာမက် အာ ဒုဝ် ဟဲ့ စှိုပ် အဲ့မဝ် အူ ဘူင့်. ခုဝ်, နာ မှာန် ဂါယ် နာ တူ မှာန် အာဝ် ပွိုန် ကွယ် ရိုမ်. ဘော ဘ့လာင် ဂါယ် အပ် ဝွင့် အာဝ် ပွိုန် ကွယ် ကာဒူပ်.
15 ဇဝ် ယေဆူ ဂါယ် ဘုဝ် ကာနမ် တူ ပွိုန် လာယ် ဖြူမ် ရိုမ်. ဒူအီ အီ ညှိုမ် ဂါယ် ဒူအီ အီ တူ ညှိုမ် တူ ပွိုန် ဘဲန် အူ နဝ်း.
16 ဘော အာရိုပ် ရာင် အာဝ် ပွိုန် ကွယ် ခဲင် ဟုဝ် ဇဝ်ဖြာ. ခုဝ်, အေ ဟဲ့ ပီ ဟုဝ် ဇဝ်ဖြာ အီ မုး ဇဝ်ဖြာ အိမ်. ဇဝ်ဖြာ ဟဲ့ ကာလာင် ခဲင် ဘပ် အန် တဝ်း, “အုဝ် ဒီ ကွယ် ရိုမ် ဒူပ် ဂေ. အုဝ် ဒီ ဟာဝ် ဝိဝ် ဟာဝ် ဝေန့် ဒူင် ကွယ် ဂေ. အုဝ် ဒီ ဘဲန် ဇဝ်ဖြာ ပီ ကြိုပ် ဂေ, ဂေ မိူဝ် ဒီ ဘဲန် ဒူအီ ပီ အိုပ် အုဝ်.”
17 ဇဝ်ဖြာ ပီ ဝီ ကာလာင် ပေါ န့ ပွါ တဝ်း, “တဲး ဘေ လေး တ ဂေ. တဲး ဘေ ကွယ် ရာင် ဘေ. ကွဲ့ တဲး ဘေ ပါ အီ တူ ဆီငါ ခေါ အူ မျုဝ်. ဆေ ဘေ ဘူင် ပါယ် တီ, အုဝ် ဒီ ဘော ရွုး ဘေ.
18 အုဝ် ဒီ ဘဲန် ဂုန့် ဘေ. ဘေ ဒီ ဘဲန် ဂွန် အုဝ် ဘော အီဘိုန့် အီမာယ်. ဇဝ်ဖြာ အီ အိုပ် တူတ့် ဒွန် မျုဝ်, အန် ဟဲ့ ကာလာင် အုန် ပါယ် တီ.”

2CO 7
1 အိုယ် ဘေ ဘီနွင် ပီ ရွက့် အုဝ်, ဂြုဝ်း တီ မုး ဂြုဝ်း ကာဒိက် ဆတ်ဇာ ပီ ဒွါ ဇဝ်ဖြာ ဒီ အေ. ခုဝ်, တဲး အေ ဘူင် ပီ အေ ဆုတ် ဘာယ် နဝ်း, တဲး အေ ဝဲန် ဒွန် မျုဝ် အီ နပ် ဒီ ကာဒါတ့် ဒီ ဒုဝ် ဘူင့် ဘော ဒီ နဝ်း ဖွိုမ် အေ. တဲး အေ ယုဝ် ဇဝ်ဖြာ ဘော မိုဝ်း နဝ်း လုယ်, နဝ်း ဆီငါ ဘွတ်.
2 တဲး ဘေ ဘျ နဝ်း ဘေ, တဲး အေ လာယ် ကာလဝ့်. ယေ တူ မိုဝ်း ဒီ လုတ့် အာဆေ, တူ မိုဝ်း ဒီ ပျာတ့် အာဆေ. ဒဲင် တီ, ယေ မိူဝ် တူ ဒွိုမ် မှာပ်မှ်ု အာဆေ.
3 လွင် ဂြုဝ်း ပီ ကာလာင် အုဝ် ဇိုဝ် တီ, အာဝ် မုး အုဝ် ဒမ် မှာပ် ဒီ ဘေ. ယေ ဟဲ့ ဒွိုမ် ကာလာင် ဒီ ဘေ, လွင် ဟဲ့ ရွက့် ကာဆဝ် ယေ ဒီ ဘေ ဘော လွင် နဝ်း ဆီ ကွယ် ရိုမ် ယေ ဒူပ် ဘေ. န့ ပီ ဘော မုး လွင် လုဝ် ယမ်, ယေ ခမ် ဒီ ယမ် ရိုမ် ဒူပ် ဘေ. ဒေါ ဆီ အိမ် ယေ, ယေ ဆီ ကွယ် ရိုမ် ဒူပ် ဘေ ဆေဆေ.
4 ကူပ် ညှိုမ် အုဝ် နဝ်း ဘေ, နဝ်း အုဝ် ဟဲ့ ကြွိုမ် ကာဆဝ် ကူပ် ဘေ. အုဝ် ပီ ဘော ကာဒုး ဒုက် ခဲ့ မှဝ်, အုဝ် မိူဝ် နဲ့ ခူယ်.
5 ဝါယ် ဟဲ့ တး ယေ ဒီ အိူင် မာခေဒူန် တွိုန်, ယေ မိူဝ် တူ ပွိုန် ဒီ ဒီလှဝ်. ယေ ဟဲ့ ကာဒုး ဒုက် ဒွန် မျုဝ်. ယေ ဘော ကာဒုး ဒီ ကာထဲန့် ဒီ အီ ဟဝ် ဘော ဘဲန် နဝ်း ယုဝ် ဘဲန် မျုဝ် ဘဲန် မျုဝ်.
6 မာလဲ, ဇဝ်ဖြာ အီ နပ် ဒီ စွယ် နဝ်း ဒူအီ အီ ဒီလှး, အန် ဘော စွယ် ယေ, ဝီ တိုယ် အာထီထူ တး, တဲး အန် တဲး ပ့လူမ် တဲး ဟဲန့် ဒီ နဝ်း ယေ.
7 အာဝ် ဝန် မီ ကူပ် တး အန် တီ ဟဲ့ ဘဲန် နဝ်း ပ့လူမ် ဒီ ယေ. နဝ်း ယေ ဟဲ့ ဒါခိုယ် ဘော ကူပ် ဟဲ့ ကာလာင် အန် လွင် ဘေ ဟဲ့ တဲး ပ့လူမ်, တဲး ဟဲန့် ဒီ နဝ်း အန်. အန် ဟဲ့ ကာလာင် ဒီ ယေ လွင် ဟဲ့ ဒီကေန် ဘေ ဒီ အုဝ်. အန် ဟဲ့ ကာလာင် ဘော လွင် နဝ်း က့လိုဝ် ဘေ, ဘော လွင် နဝ်း မှဲ ဘေ ဒါင် အုဝ်. လွင် ဇိုဝ် တီ ဒွန် မျုဝ် ဟဲ့ တဲး နဝ်း အုဝ် ဝဲ ဒါခိုယ်.
8 ပဲ့ ပီ တိုယ် အုဝ် ဒီ ဘေ တွိုန်, န့ ပီ ဘော ဟဲ့ ဘဲန် နဝ်း က့လိုဝ် ဒီ ဘေ မိူဝ်, အုဝ် တူ က့လိုဝ်. ခါ အာတ့် အုဝ် ဟဲ့ ရာမ် က့လိုဝ်. ခုဝ်, ပဲ့ တီ ဟဲ့ တဲး န့ ဆဝ် ဒီ နဝ်း ဘေ, ယီ တူ လှေန့်. ခုဝ်, အုဝ် မိူဝ် အာဝ် ဟူ ဝီ က့လိုဝ်.
9 မာလဲ, ဒေါ တီ နီ, နဝ်း အုဝ် ဟဲ့ ဒါခိုယ် ကာဆဝ်. အာဝ် မုး နဝ်း အုဝ် ဒါခိုယ် ကူပ် က့လိုဝ် နဝ်း ဘေ. နဝ်း က့လိုဝ် ဘေ တီ ဟဲ့ တဲး ဘေ ဝီ လှုဝ်း မှာပ် ဘေ. ခုဝ် အန် တီ နဝ်း အုဝ် ဝီ ဒါခိုယ်. နဝ်း က့လိုဝ် ဘေ တီ, ဟဲ့ ဒူပ် ပီ အိုင် ဇဝ်ဖြာ. ဒုဝ် ဘေ တူ စှိုမ် မာဆေ ကူပ် ဒဲမ် ယေ ပဲ့ တီ ဒီ ဘေ.
10 ဆေ ဒူအီ မိုဝ်း နဝ်း က့လိုဝ် အီ ဒူပ် ပီ အိုင် ဇဝ်ဖြာ, န့ တဲး အေ ဒူအီ လှုဝ်း မှာပ် အေ, တဲး ဇဝ်ဖြာ ပွိုန် ဒီ ချွတ် အေ. အေ မိူဝ် တူ လုဝ် လှယ် မာဆေ. မာလဲ, ဆေ အေ မိုဝ်း နဝ်း က့လိုဝ် ပီ ဂေ ဒူအီ အီ တူ ညှိုမ် ဇဝ်ဖြာ, န့ ဒီ တဲး အေ ယမ်.
11 တဲး ဘေ ဝီ ဇေန့်ဇာ လွင် ပဲ့ ဟဲ့ ဘူင် ဇဝ်ဖြာ ကူပ် မိုဝ်း ဘေ နဝ်း က့လိုဝ် တီ. န့ ဟဲ့ တဲး ဘေ ခတ် နဝ်း, တဲး ဘေ ဂျုဝ်ဂျာ ဒီ ဝဲန် မှာပ်. န့ ဟဲ့ တဲး ဘေ ယုဝ်, တဲး ဘေ ကာအိး မှာပ်. န့ ဟဲ့ တဲး ဘေ ဒီကေန် အုဝ်, ဟဲ့ တဲး ဘေ ဂျုဝ်ဂျာ ဒီ ဘူင် နာ မှာန်, ဟဲ့ တဲး ဘေ ဆုင်ဖျာတ် ဒူပ် နာ မှာန်. ပဲ့ ဟဲ့ ဘူင် ဘေ ဇိုဝ် တီ ဒွန် မျုဝ်, ဟဲ့ ဘျ, ဘေ အာဝ် ဟူ ဘာ့ ခဲင် မှာပ် ပဲ့ ဟဲ့ ဘူင် ဒူအီ တွိုန်.
12 အုဝ် ပီ ဘော ဟဲ့ ဒဲမ် ပဲ့ တီ မိူဝ်, အုဝ် တူ ဒဲမ် ကူပ် လှုဝ်း အုဝ် ဝီ အီ ကာလိုပ်, ဘော ဝီ အီ ခမ် ပီ ဘူင် ကာလိုပ် အီ ဒီ အန် တီ. အုဝ် ဟဲ့ ဒဲမ် တဲး န့ လိုဝ်း ဒီ ဘေ လွင် ပီ အိုင် ဇဝ်ဖြာ ဘော တဲး န့ လိုဝ်း ဒီ ဘေ လွင် ဟဲ့ ကာဒိုက် ကာဒဝ့် ဘေ ဒီ ယေ.
13 လွင် အန် တီ ဒွန် မျုဝ်, ယေ ဟဲ့ ဒါခိုယ် ခါခ်ု. အာဝ် ဝန် မီ ယေ ဟဲ့ ဒါခိုယ်. ယေ ဟဲ့ ခူယ် ဘော ကူပ် ဟဲ့ ဘူင် ဘေ ဒွန် အီ တဲး ဘော နဝ်း အာထီထူ ဘျုဝ် ဒါခိုယ်.
14 အုဝ် ဟဲ့ ဒွိုမ် မျုက် ဘေ, ဟဲ့ ဒွိုမ် ကာမွုန် ဒီ အန် လွင် ဘေ. န့ မိူဝ် တူ တဲး အုဝ် မွှိုမ် ဆာယ်. ပီ ဒွိုမ် ကာလာင် အုဝ် ဒီ ဘေ ဟဲ့ မှာန် ဆေဆေ. ပါယ် တီ ဘော လွင် ပဲ့ ဟဲ့ ဒွိုမ် ခဲ အုဝ် လွင် ဘေ ဒီ အာထီထူ ဟဲ့ မုး ဟဲ့ မှာန်.
15 ခုဝ်, အာထီထူ ဘော ဝဲ ရွက့် ဘေ ကူပ် ဟဲ့ လှုဝ်း အန်, ဘေ ဟဲ့ ထူမ် ဂြုဝ်း အန် ဘော ရွုး အန်.
16 အုဝ် ဟဲ့ ခူယ် ကာဆဝ် ကူပ် ဟဲ့ ပွိုန် ညှိုမ် တူတ့် အုဝ် နဝ်း ဘေ ဒွန် မျုဝ်.

2CO 8
1 အိုယ် ဘေ ဘီနွင်, ယေ ဆီ တဲး ဘေ နပ် လွင် ပီ ဂေဇူ ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် မာခေဒူန်.
2 ဂေ ပီ ဘော ဟဲ့ ခမ် ဒုက် တာင် ကာဆဝ်, ဂေ ပီ ဘော ဟဲ့ ဂိန် ကာဆဝ် မိူဝ်, ဂေ ယီ မိုဝ်း နဝ်း ဒါခိုယ် ကာဆဝ်, ဘော ဝီ ဘဲန် နဝ်း ဒီဟာင်, ဝီ ကာဆာင် ဒွါ ကိူန် ဒီ အီ ဟဝ်.
3 အုဝ် ကာလာင် ခဲ့ ပီ ယိုဝ် အုဝ်. ဂေ ဟဲ့ လှူ ခဲ့ ပွိုန် ဂေ လှူ. မင် အီ ဟဲ့ လှူ လွှိုမ် ခဲ့ ပွိုန် ဂေ လှူ ရာင် ဂေ. အာဝ် မိုဝ်း အီ ပွက့် အီ ခါန် ဒီ ဂေ.
4 ဂေ ဘော မှာန့် ကာဆဝ် တဲး ယေ ဒိုဝ်း ပီ လှူ ဂေ, တဲး ဘော ဂေ ပွိုန် ဒီ စွယ်, ပွိုန် ဒီ ကာဆာင် ဒီ ဂေ ဒူအီ အီ ဆီငါ ဘွတ် အီ ကွယ် ခဲင် အိူင် ယူဒါ.
5 ပီ လှူ ဂေ တီ, န့ ဟဲ့ လွှိုမ် ခဲ့ ပီ ထာင် ယေ. ဂေ ဟဲ့ လှူ ဒုဝ် ဂေ ဒီ ဇဝ်ဖြာ ဒီ အာတ့်. ဟဲ့ ဟွတ့်, ဂေ ဘော ဝီ လှူ ဘော ဒီ ယေ တဲး န့ ဒူပ် ပီ အိုင် ဇဝ်ဖြာ.
6 ကူပ် န့ ပါယ် တီ, ယေ ဝီ ကာဆုး အာထီထူ တဲး အန် စွယ် ဘေ, တဲး ဘော ဘေ ကာဝေ ဒူအီ ဂိန် ဂေ တီ. အန် ဟဲ့ ဒွိုမ် ကာစုး ဒီ ဒိုဝ်း ပီ လှူ ဘေ. ခုဝ်, ယေ ဆီ တဲး အန် ဘူင် တဲး န့ ကော ဟွတ့် ဂါန် ဇိုဝ် တီ.
7 ပီ ဘူင် ဘေ ဒွန် မျုဝ် ဟဲ့ လွှိုမ် ပီ ဘူင် ဂေ အီ ဟဝ်. ပီ ညှိုမ် ဘေ, ပီ ကာလာင် ဘေ, ပီ နပ် ဘေ, ပီ ဂျုဝ်ဂျာ ဘေ ဘော ပီ ရွက့် ဘေ ဒီ ယေ, ဇိုဝ် တီ ဒွန် မျုဝ် ဟဲ့ ကိူန် လွှိုမ် ပီ ဘူင် ဂေ အီ ဟဝ်. ခုဝ်, အုဝ် ဆီ တဲး ဘေ ပွိုန် ဂေဇူ ပီ ဒွါ ဇဝ်ဖြာ ပေါ အူ မျုဝ်, တဲး ဘေ မိူဝ် လှူ လွှိုမ် အီ ဟဝ်.
8 အုဝ် ကာလာင် ပါယ် တီ, အာဝ် မုး အုဝ် စ်ု ဘေ ဘူင်. အုဝ် ခဲ တဲး ဘေ နပ် ပီ ပါယ် အီ ဟဝ် ဒီ လှူ, တဲး န့ ဘော လိုဝ်း လွင် နဝ်း ရွက့် ကာဝေ ဘေ ဟဲ့ ကာရမ် အီ ဟဝ်.
9 ဘေ ဟဲ့ နပ် ခဲ့ တာင် ဂေဇူ ဇဝ် ယေဆူ အီ မုး ဒါ ကာညာ အေ. အန် ဇဝ် ပီ ဘော ဟဲ့ ခြမ် မိူဝ်, အန် ယီ ခမ် ဒီ ဘဲန် ဒူအီ ဂိန့် ကူပ် ရွက့် အန် ဒီ ဘေ. အန် ဟဲ့ တဲး ဘေ ဝီ ခြမ် ကူပ် ဟဲ့ ဘဲန် အန် ဒူအီ ဂိန်.
10 ပီ လုဝ် ဘူင် ဘေ န့ ပါယ် နီ. နမ် အာတ့် ဘေ ဟဲ့ မိုဝ်း နဝ်း ဆီ စွယ် အီ ဒီ အာတ့် အီ ဟဝ်. ဘေ ဟဲ့ ကာစုး ဒီ လှူ ရွိုန် ဒီ အာတ့် အီ ဟဝ်.
11 ဒေါ တီ နီ, တဲး ဘေ ဘော ဘူင် တဲး န့ ကော ဟွတ့်, တဲး ဘေ ဘူင် ဒူပ် နဝ်း ဘေ. ခဲ့ ပီ ပွိုန် ဘေ ဘူင်, တဲး ဘေ ဘူင်.
12 ဆေ ဘေ မိုဝ်း နဝ်း ဆီ လှူ, ဇဝ်ဖြာ မိူဝ် အိုင် ပီ လှူ ဘေ. တဲး န့ ယီ ဒူပ် ခဲ့ မိုဝ်း ဘေ. ဇဝ်ဖြာ မိူဝ် တူ ဆီ ပွိုန် ပီ တူ မိုဝ်း ဘေ.
13 ယေ တူ ဆီ တဲး န့ စိုဝ် ဒီ အီ, ဝီ တဲး န့ စန် ဒီ ဘေ. ယေ ဆီ တဲး န့ ကာရမ် ဘော အာ ဘ့လာက်.
14 ဒေါ တီ နီ, ခဲ့ ပီ မိုဝ်း ဘေ ဟဲ့ ပွိုန် စွယ် ဂေ အီ လုဝ် စွယ်. ဝါယ် နီ, ဂေ ဟီ မိုဝ်း, ဂေ ဒီ ဝီ စွယ် ဝိဝ် ဘေ ပန် ဒီ လုဝ် ဘေ အီ စွယ်. ဆေ ဘေ ဘူင် ပါယ် တီ, န့ ဒီ လာယ် ကာရမ်.
15 ပါယ် တီ, ဘေ ဒီ ဒူပ် ပီ ဒဲမ် အုန် ခဲင် ဘပ် ဇဝ်ဖြာ. န့ ဟဲ့ တဝ်း, “အာဆေ ဟဲ့ ဂဲပ် အုန် ကိူန်, အန် တူ မိုဝ်း ဒီ ကာလူယ်. အာဆေ ဟဲ့ ဂဲပ် အုန် အီ စဲက်, အန် မိူဝ် တူ လုဝ် ပေါ န့ ပွါ.”
16 အုဝ် ဒါင် ဂုင် ဂေဇူ ဒီ ဇဝ်ဖြာ, ကူပ် ဟဲ့ ဘူင် အန် ဇဝ် တဲး အာထီထူ မိုဝ်း နဝ်း ဆီ စွယ် ဘေ ပီ အုဝ်.
17 အန် ဟဲ့ ထူမ် ဂြုဝ်း ပီ ကာဆုး ယေ ဒီ အန်. ဒဲင် တီ, န့ မုး ဘော နဝ်း အန် ကာပြာ ကာဆဝ် ဒီ ဟာဝ် ဒူင် ကွယ် ဘေ.
18 ယေ ဒီ တိုယ် ဝါ ယေ, ဝီ အီ ဟဲ့ နပ် ဒီ ကာလာင် ဆာဒါင် လွင် ဇဝ် ယေဆူ အီ တဲး နဝ်း ဒူအီ ဒါခိုယ်. အန် မုး ဝီ ပဲ့ ဟဲ့ မျုက် ဂေ ဒူအီ ဒွန် ဝီ ခဲင် ဖိုင် ဇဝ် ယေဆူ ဒွန် ပ့လုဝ့်. ယေ ဒီ တဲး အန် ဟာဝ် ဒူပ် အာထီထူ.
19 ဒဲင် တီ, ဒူအီ ခဲင် ဖိုင် ဇဝ် ယေဆူ ဟဲ့ ရဝ်း အန်, တဲး အန် ဟာဝ် ဒူပ် ယေ ဒေါ တိုယ် ယေ ရွိုန် ပီ လှူ ဘေ. ယေ တိုယ် ရွိုန် တီ ကူပ် ရုဝ်ဆေ ယေ ဇဝ်ဖြာ ဘော ဘျ နဝ်း ဒီဟာင် နဝ်း ဆီ စွယ် ယေ ဒီ အီ.
20 ယေ ဘော ဆာဒိက် ကာဆဝ်, ကွဲ့ တဲး အီ ဟဝ် မိုဝ်း ဒီ နဲ လွင် ရွိုန် ပီ ဂူင့် ပီ တိုယ် ယေ တီ.
21 ခုဝ်, ယေ ဂျုဝ်ဂျာ ဒီ ဘူင် ဆိူဝ် ဆိူဝ် မှာန် မှာန်, တဲး ဘော ဇဝ်ဖြာ ဘော ဒူအီ ပွိုန် ဒီ ယိုဝ် တူတ့်.
22 ဒဲင် တီ, ယေ ပီ ဒီ ဝီ စ်ု ဝါ ယေ တွိုန်. အန် ဟဲ့ ဘျ ဒီ ယေ ဘဲန် ဇေန့် ဘဲန် ဇေန့် ခဲ့ အွန် အန် ဒီ ဘူင် ဂါန် ဇဝ်ဖြာ. ဒေါ တီ နီ, အန် ဟဲ့ ဝဲ အွန် ကူပ် ညှိုမ် ဆီချာ အန် ဒီ နဝ်း ဘေ.
23 န့ ယီ မုး အာထီထူ, အန် မုး ဂိုက် အုဝ်, ဘူင် ဂါန် ရိုမ် ဒူပ် အုဝ်, တဲး အန် စွယ် ဘေ. ဂေ ဘီနွင် အီ ဟာဝ် ဒူပ် အန် တီ, ဂေ ဟဲ့ ဟာဝ် ကာဒါင် ဂေ ဒူအီ ခဲင် ဖိုင် ဇဝ် ယေဆူ ဘောကာဂ့လျီတ်. ဂေ ကာဖြူမ် ဒီ ဘူင် တူတ့် ဒွန် မျုဝ် အီ တဲး ဒူအီ အိူပ် ဇဝ် ယေဆူ.
24 ခုဝ်, တဲး ဘေ ဘျ နဝ်း ရွက့် ဘေ ဒီ ဒူအီ ဂေ တီ, တဲး ဂေ ဘော နပ်, မှဝ် န့ ပါယ် ပီ မိုဝ်း ယေ နဝ်း ကြွိုမ် ကူပ် ဘေ, တဲး ဘော ဂေ ဒူအီ ခဲင် ဖိုင် ဇဝ် ယေဆူ ဘဲန် ပ့လုဝ့် ဘဲန် ပ့လုဝ့် နပ် လွင် အန် တီ.

2CO 9
1 လွင် ပီ ဒီ လှူ ပီ ဒီ စွယ် ဘေ ဒူအီ အီ ဆီငါ ဘွတ် အီ ကွယ် ခဲင် အိူင် ယူဒါ တွိုန်, အုဝ် အာဝ် ဟူ လုဝ် ဒဲမ် ပေါ န့ ပွါ ဒီ ဘေ.
2 ခုဝ်, အုဝ် ဟဲ့ နပ် ခဲ့ နဝ်း ဒီဟာင် ဘေ. အုဝ် ဟဲ့ ကာမွုန် အိူပ် ဘေ နာ အာတ့် ဂေ ဒူအီ မာခေဒူန် တဝ်း, “ဂေ ဘီနွင် အီ ကွယ် ခဲင် အိူင် အာခါယာ, ဂေ ဟဲ့ ဖြူမ် ဒီ စွယ် အီ ဆိန့် နမ် အာတ့်.” လွင် နဝ်း ဒီဟာင် ဘေ တီ, ဟဲ့ တဲး ဘော ဂေ ဒူအီ ကိူန် ဝီ ဘဲန် နဝ်း ဆီ လှူ.
3 ခုဝ် အန် တီ အုဝ် ဝီ တိုယ် ဝါ ယေ ဟာဝ် ဒူင် ကွယ် ဘေ ဒေါ တီ နီ, ကွဲ့ တဲး ဂြုဝ်း ပဲ့ ဟဲ့ အိူပ် အုဝ် ဒီ ဘေ ဘဲန် ဂြုဝ်း ပီယေန့်. တဲး ဘေ ပွိုန် ဒီ အာပ် ရွိုန် ပဲ့ ဟဲ့ ဟွတ့် လှူ ဘေ တီ ဒီ ဂေ, တဲး န့ ပီ ပဲ့ ဟဲ့ ဒွိုမ် ကာလာင် အုဝ် ဒီ ဂေ.
4 ခုဝ်, ဆေ ဂေ ဘီနွင် ခဲင် အိူင် မာခေဒူန် တီ တး ဒူပ် အုဝ် ဟီ ယိုဝ်, ဘေ ညှမ် မိုဝ်း ဒီ ဂဲပ် အုန် မာဆေ, အာဝ် မုး မီ ဘေ ဒီ မွှိုမ် ဆာယ်. ဘော ယေ အီ ဟဲ့ အိူပ် ဘေ, အီ ဟဲ့ ညှိုမ် နဝ်း ဘေ ဒီ မွှိုမ် ဆာယ်.
5 ခုဝ်, အုဝ် ဝီ စ်ု ဝါ ယေ ဂေ နီ, တဲး ဂေ ဟာဝ် ယဲတ့် ဒီ အာတ့် အုဝ်, တဲး ဂေ စွယ် ဘေ ဂဲပ် ရွိုန် လှူ ပဲ့ ဟဲ့ ကာဆဲန့် ဘေ တီ. ဆေ အုဝ် ဟီ ဝီ တး ဇမ်, တဲး န့ ဟွတ့် ပဲ့ ဟဲ့ စွယ် ဘေ ဒီ အီ ဟဝ်, တဲး န့ လိုဝ်း ဘေ ဟဲ့ ဒွါ ဒူပ် နဝ်း ဒီဟာင် ဘေ, အာဝ် မုး ကူပ် စခိူန် ဘေ ဒီ ဒွါ.
6 ခုဝ်, အာဆေ ဘြတ် ဆီမာ ငှုဝ် ပြေတ့်, အန် မိူဝ် ဒီ ပွိုန် ဒီ ဆုဝ့် ငှုဝ် ပြေတ့်. အာဆေ ဘြတ် ဆီမာ ငှုဝ် ကိူန်, အန် မိူဝ် ဒီ ပွိုန် ဒီ ဆုဝ့် ငှုဝ် ကိူန်. ပါယ် တီ, တဲး ဘေ နုဝ်.
7 ဇဝ်ဖြာ မိူဝ် အိုင် ဂေ အီ မိုဝ်း နဝ်း ဆီ လှူ. တဲး ဒွန် အီ လှူ ခဲ့ ဟဲ့ ခြာမ် အန် ဒီ လှူ ခဲင် နဝ်း အန်. အာဝ် မုး လှူ ပီ ဝီ လှယ်. အာဝ် မုး လှူ ပီ ဝီ ဆွင့် ဒီ နဝ်း.
8 ဇဝ်ဖြာ ယီ နပ် ဒီ ဒွါ ဒွန် မျုဝ် ပီ ဂေဇူ အန် ဒီ ဘေ, တဲး န့ လွှိုမ် ခဲ့ ပီ လုဝ် ဘေ, တဲး ဘေ မိုဝ်း ဆေဆေ ခဲ့ ပီ လုဝ် ဘေ ဒွန် မျုဝ်, တဲး ဘေ ဝီ ပွိုန် ဒီ ဘူင် ကိူန် နာ မွှိုမ် ဒွန် မျုဝ်.
9 ခဲင် ဘပ် ဇဝ်ဖြာ ဟဲ့ ဒဲမ် အုန် တဝ်း, “အန် ဟဲ့ ကာဆာင် ဒွါ ဒီ အီ ဟဝ်. အန် ဟဲ့ ဒွါ ကိူန် ဒီ ဒူအီ ဂိန်, အန် မိူဝ် မိုဝ်း နဝ်း ဆိူဝ် နဝ်း မှာန် ဆေဆေ.”
10 ခုဝ်, ဇဝ်ဖြာ မုး ဒါ ကာညာ အီ ဒွါ ဆီမာ ငှုဝ် ဘော ပီ ဒီ ဟူမ် ဒီ ဂေ ဒူအီ အီ ဘြတ် ဆီမာ ငှုဝ်. အန် ဒီ တဲး ပီ ဆမ် ဘေ ဝဲ ဘ့လေ ကိူန်. အန် မိူဝ် တဲး နဝ်း ဆိူဝ် နဝ်း မှာန် ဘေ မိုဝ်း အာဂျိုဝ် ကိူန်.
11 အန် ဒီ တဲး ဘေ မိုဝ်း ဒွန် မျုဝ်, တဲး ဘေ ခြမ်, တဲး ဘေ မိုဝ်း နဝ်း ဒီဟာင်, ပွိုန် ဒီ စွယ် အီ ဆေဆေ. ဂေ အီ ဟဝ် ဒီ ဘော အိူပ် ဇဝ်ဖြာ ကူပ် မိုဝ်း ဘေ နဝ်း ဒီဟာင် ဘော တဲး ယေ ပွိုန် ဒီ တိုယ် ရွိုန် ပီ လှူ ဘေ ဒီ အီ.
12 အာဝ် မုး ဘေ ဒွါ မီ ခဲ့ ပီ လုဝ် ဒူအီ အီ ညှိုမ် ဇဝ်ဖြာ. ဒဲင် တီ, ဘေ ဟဲ့ ဘူင် တဲး ဘော ဒူအီ ကိူန် ဝီ ဒါင် ဂုင် ဂေဇူ ဒီ ဇဝ်ဖြာ.
13 ကူပ် ပီ ဘူင် ဘေ တီ, ဘေ ဟဲ့ ဘျ နဝ်း ဘေ. ဒူအီ ကိူန် ဒီ အိူပ် ဇဝ်ဖြာ ကူပ် ယိုဝ် ဂေ လွင် ပီ ကာလာင် ဘေ ဘော လွင် ပီ ဘူင် ဘေ ဟဲ့ ကာရမ်. ဘေ နပ် ဒီ တဝ်း, ဘေ ညှိုမ် ဇဝ် ယေဆူ အီ တဲး ဒူအီ ဘဲန် နဝ်း ဒါခိုယ်. ဘေ ဘော ဘူင် ပီ အိုင် ဇဝ်ဖြာ ဒေါ ဒွါ ဘေ ဒီ ဒူအီ ဟဝ် ဒွန် မျုဝ် ခဲ့ ပီ လုဝ် ဂေ.
14 ဂေ အီ ဟဝ် ဒီ ဘော ရွက့် ဘေ ဘော ဆာခိုဝ် ဒါင် ဘေ ကူပ် ဟဲ့ ယိုဝ် ဂေ ပီ ဂေဇူ ဇဝ်ဖြာ ဒီ ဘေ ဟဲ့ ကိူန် လွှိုမ် ပီ ကာလာင် ယေ ဒီ အာတ့်.
15 ယေ မိူဝ် ဒါင် ဂုင် ဂေဇူ ဒီ ဇဝ်ဖြာ ကူပ် ပီ ဂေဇူ အန် ဒီ အီ ဟဲ့ ကိူန် ကော ဟူ နပ် ဒီ ကာလာင်.

2CO 10
1 န့ ယီ မုး အုဝ် အာပေါလူ, အုဝ် ကာလာင် ဒီ ဘေ ကူပ် မိုဝ်း ဇဝ် ယေဆူ နဝ်း နှိမ် ဘော နဝ်း န့စု န့စမ်. ဘေ ယီ နပ် ဒီ တဝ်း, အုဝ် မိုဝ်း နဝ်း ဂူမ် နဝ်း တျီမ် ဒေါ ကွယ် အုဝ် ဒီ အာတ့် ဘေ, ပီ ဝီ မိုဝ်း နဝ်း ယ ဒေါ ကွယ် ကာတူင့် အုဝ် ဒီ ဘေ.
2 ကွဲ့ တဲး ဘေ ဘူင် တဲး အုဝ် ဘျ နဝ်း ယ အုဝ် ဒေါ တး အုဝ် ဒူင် ကွယ် ဘေ. ခုဝ်, အုဝ် ဒီ မိုဝ်း နဝ်း ယ ဒီ ဂေ မင် အီ အီ ထာင် ယေ ဘူင် ဒူပ် ပီ အိုင် ဂေ ဒူအီ အီ ကွယ် ဒဲင် ကာဒါယ် နီ.
3 ယေ ပီ ဘော ဆီ ကွယ် ဒဲင် ကာဒါယ် နီ မိူဝ်, အာဝ် မုး ယေ ကာဂုဝ်း ဒူပ် ဂေ အီ ကွယ် ဒဲင် ကာဒါယ် နီ ဒွန် အီ.
4 ခြိုင် ကာဂုဝ်း ပီ တာ ယေ ကာဂုဝ်း ဒီ ရန်ဆူ, အာဝ် မုး ခြိုင် ကာဂုဝ်း ပီ တာ ဂေ ဒဲင် ကာဒါယ် နီ. ခြိုင် ကာဂုဝ်း ပီ တာ ယေ မိုဝ်း ပွုန် ဇဝ်ဖြာ အီ နပ် ဒီ ပျာတ့် ဒူင် ချြီင် ရန်ဆူ.
5 ယေ နပ် ဒီ ပီယေန် ဂြုဝ်း အီ လာယ် ကာထဲန့် လွင် ဇဝ်ဖြာ. ဘော မုး အီ ပီခိုက်, အီ တူ တဲး အီ နပ် လွင် ဇဝ်ဖြာ, ဘော အာကျာမ် အာငျာန် ဇိုဝ် တီ ဒွန် မျုဝ်, ယေ တူ တဲး န့ လိုပ် ခဲင် နဝ်း အီ, ယီ တဲး ဂေ ပွိုန် ဒီ ထူမ် ဒူပ် ဇဝ် ယေဆူ.
6 ဆေ ဘေ ဟဲ့ ခတ် နဝ်း ဒီ ထူမ် ဆီချာ ဇဝ် ယေဆူ, ယေ မိူဝ် ဟဲ့ ဖြူမ် ဒီ ဒမ် မှာပ် ဒီ ဂေ ဒွန် အီ အီ တူ ထူမ် အီ တူ ဒူပ် ဆီချာ.
7 ဘေ ယွတ် မီ ခဲ့ ပီ ယိုဝ် ဒီ ငါယ်. ဆေ န့ မိုဝ်း ဒူအီ အူ ဝီ အီ တဝ်း, အန် ဟဲ့ မုး ဒူအီ အီ ညှိုမ် ဇဝ် ယေဆူ, တဲး အန် ဝီ လှုဝ်း, ဘော ယေ ဟဲ့ မုး ဒူအီ အီ ညှိုမ် ဇဝ် ယေဆူ ပီ အန်.
8 ဇဝ်ဖြာ ဟဲ့ ဒွါ ပွုန် အန် ဒီ ယေ, တဲး ယေ စွယ် ဘေ, တဲး ဘေ ညှိုမ် ဆီချာ, အာဝ် မုး တဲး ယေ ပျာတ့် ဘေ. အုဝ် ပီ ဘော ဟဲ့ ပီဖုင် အုဝ် ကူပ် ပွုန် ဇဝ်ဖြာ တီ မိူဝ်, အုဝ် တူ လုဝ် ဆာယ် အာဆေ လွင် အန် တီ.
9 အုဝ် တူ ဆီ တဲး ဘေ ထာင်, အုဝ် ဒဲမ် ပဲ့ ဒီ ဘေ, တဲး အုဝ် ကာစွှာ့ ဘေ, တဲး ဘေ ယုဝ်.
10 ခုဝ်, ဒူအီ မင် အီ နပ် တဝ်း, “ဒါ ဆာရာ အာပေါလူ, ဒေါ ကွယ် ရိုမ် အန် ဒူပ် ယေ, အန် ပီ ဒူအီ ဒီလှး တူ မိုဝ်း ပ့လူမ်. ဂြုဝ်း ပီ ကာလာင် အန် မိူဝ်, အာဝ် မွှိုမ် ထူမ်. မာလဲ, ပဲ့ ပီ ဒဲမ် အန် ဟဲ့ မွှိုမ် ယုဝ်, ဟဲ့ မိုဝ်း ပွုန်.”
11 တဲး ဂေ ဒူအီ အီ ကာလာင် ပါယ် တီ နပ်, ဒေါ ကွယ် တူင့် ယေ ဒဲမ် ပဲ့ ဒီ ဂေ, ယေ ဘော ခြာမ် ဒီ ဘူင် ဒူပ် ပီ ဒဲမ် ယေ တီ ပန် ဒီ တး ဇမ် ယေ ဒူင် ကွယ် ဘေ.
12 ယေ တူ ဆီ ပီ ဂေ ဒူအီ အီ စုဝ့် ဒုဝ် ဘြိမ် ဂေ. ယေ တူ ဆီ ကာဂဝ် ပီ ဘူင် ယေ ဒီ ဂေ. ဒူအီ ဂေ တီ, ဂေ ဒူပ် အာငျာန် ဂေ, ဝီ လာယ် ကာဂဝ် ဘဲန် ဝီ ဘဲန် ဝီ, ယီ တူ မိုဝ်း အာငျာန် ဘွတ်.
13 အီ မုး ယေ, ယေ တူ ပီဖုင် ဒုဝ် ဘြိမ် ယေ တဲး န့ ကော ပွုန် ကော လွှိုမ်. ယေ ပီဖုင် ယေ တဲး န့ ကာဒါန် မီ ခဲ့ ပီ အာပ် ဇဝ်ဖြာ ဒီ ယေ. ဇဝ်ဖြာ ယီ ဟဲ့ အာပ် ဘော ဘေ ဒီ ယေ.
14 ဆေ ယေ တူ ဒွိုမ် တး ဒူင် ကွယ် ဘေ, ပီ ကာလာင် ယေ န့ ဒီ လွှိုမ် ပီ ကာအာပ် ကာလာင်. န့ ယီ တူ မုး ပါယ် တီ. ယေ ဟဲ့ တး ဇမ် ဒူင် ကွယ် ဘေ ဒီ အာတ့် အီ ဟဝ်, ယေ ဟဲ့ ဟွတ့် ကာလာင် ဒီ ဘေ လွင် ဇဝ် ယေဆူ အီ တဲး နဝ်း ဒူအီ ဒါခိုယ်.
15 ယေ မိူဝ် တူ ကာလာင် လွှိုမ် ပီ ကာအာပ် ယေ ကာလာင်. ယေ တူ တဝ်း ဂါန် ပဲ့ ဟဲ့ ဘူင် အီ ဟဝ် မုး ဂါန် ယေ. ယေ ယီ နှဝ့် န့ ဒဝ့် ဘော ညှိုမ်, ဘေ ဒီ ဝဲ ညှိုမ် ဆီချာ. ပါယ် တီ, ယေ မိူဝ် ဒီ ဝဲ ပွိုန် ဒီ ဘူင် ဂါန် ကိူန် ကာတဲ ဘေ, တဲး န့ ကာဒါန် ခဲ့ ပီ အာပ် ဇဝ်ဖြာ ဒီ ယေ.
16 ဆေ န့ ပါယ် တီ, ယေ ဒီ ပွိုန် ဒီ ကာလာင် လွင် ဇဝ်ဖြာ အီ တဲး နဝ်း ဒူအီ ဒါခိုယ်, တဲး ဘော ဒူအီ အီ ကွယ် ခဲင် မိူင် ဟဝ် ပွိုန် ဒီ ထူမ်. ခုဝ်, ယေ တူ ဆီ ပီဖုင် ယေ ကူပ် ဂါန် ပီ ဘူင် အီ ဟဝ်, တဝ်း န့ မုး ဂါန် ယေ.
17 မာလဲ, ခဲင် ဘပ် ဇဝ်ဖြာ ဟဲ့ ဒဲမ် အုန် တဝ်း, “အာဆေ ဆီ ပီဖုင် အန်, တဲး အန် ပီဖုင် မီ ကူပ် ပဲ့ ဟဲ့ ဘူင် ဇဝ်ဖြာ.”
18 ခုဝ်, အာဆေ ဝီ အိူပ် ဒုဝ် ဘြိမ် အန်, အန် တူ မုး ဒူအီ ပီ အိုင် ဇဝ်ဖြာ. ဇဝ်ဖြာ အိုင် မီ ဒူအီ ပီ အိူပ် ပီ မျုက် အန် ဇဝ်.

2CO 11
1 အုဝ် ဒီ ကာလာင် ဂြုဝ်း ပီ ဒူအီ ရိုဝ်. အုဝ် မှာန့်, တဲး ဘေ အူတ် ယိူန် အီ စဲက် ထူမ်.
2 ဇဝ်ဖြာ ဟဲ့ တဲး အုဝ် ခြဲ ဘေ, ကွဲ့ တဲး ဘေ ဘူင် နာ တူ မွှိုမ်. ခုဝ်, န့ ပီ အုဝ် ဒီ အာပ် တဲး ဘေ ခတ် ဒိုဝ်း အီမာယ် အူ ဝီ အီ မုး ဇဝ် ယေဆူ. အုဝ် မိူဝ် ဂျုဝ်ဂျာ ဒီ ခြဲ ဘေ, တဲး ဘေ ပီ ဒီဘျာ ဇဲတ် ဒေါ အန် တီ.
3 အုဝ် ယီ ယုဝ် ဘုဝ် ကာနမ် ဝီ တး ကာလုဝ် ဘေ ပီ ပီ ဒွိုမ် ကာလုဝ် အန် ဒီ နာင် အေဝါ တွိုန်. အုဝ် ယုဝ် အန် တဲး နဝ်း ဘေ ဘျွင်, တူ တဲး ဘေ ညှိုမ် ဘိုင် မီ ဇဝ် ယေဆူ ပီ ပဲ့ ဟဲ့ ညှိုမ် ဘေ အာတ့် နီ.
4 ခုဝ်, ဆေ ဒူအီ အူ ဝီ ဝီ တး ကာလာင် လွင် ဇဝ် ယေဆူ အီ တူ မုး အန် ဇဝ် ပီ ကာလာင် အုဝ် ဒီ ဘေ, ဆေ ဘေ ဝီ ပွိုန် နဝ်း ဖွိုမ် ပေါ အူ မျုဝ် အီ တူ မုး နဝ်း ဖွိုမ် ဇဝ်ဖြာ ပဲ့ ဟဲ့ ဟွတ့် ပွိုန် ဘေ, ဆေ ဘေ ဝီ ထူမ် လွင် ပေါ အူ မျုဝ် အီ တဲး နဝ်း ဒူအီ ဒါခိုယ်, ယီ တူ မုး မျုဝ် ပီ ဒွိုမ် ညှိုမ် ဘေ, ဘေ နပ် ဒီ ထူမ်, နပ် ဒီ ညှိုမ် ငှိုယ် ငှိုယ်.
5 အုဝ် ယီ တူ ထာင်, အုဝ် ဟဲ့ ချဝ့် လွှိုမ် ဂေ ဒူအီ အီ ညိုင်ရာင် အိုပ် ဒူအီ ပီ ရဝ်း ပီ တိုယ် ဇဝ် ယေဆူ.
6 အုဝ် ပီ ဆ နပ် ဒီ ကာလာင် အီ မွှိုမ် ထူမ် မိူဝ်, ပဲ့ ဟဲ့ နပ် အုဝ်, န့ တူ ချဝ့်. လွင် အန် တီ ဒွန် မျုဝ် န့ ဟဲ့ လိုဝ်း ဆီချာ ဒီ ဘေ.
7 ဒေါ ကာလာင် အုဝ် ဒီ ဘေ လွင် ဇဝ်ဖြာ အီ တဲး နဝ်း ဒူအီ ဒါခိုယ်, အုဝ် မိူဝ် တူ မှာန့် ငဝ်း အန် ဒီ ဘေ ခေါ အူ ဇေန့်. အုဝ် ဟဲ့ ခမ် ဒီ ပီတျီမ် ဒုဝ် အုဝ်, တဲး အုဝ် ဝီ ပွိုန် ဒီ အိူပ် မျုက် ဘေ. ပီ ဘူင် အုဝ် တီ, ဘေ ထာင် န့ လုတ့်.း
8 န့ ပီ, အုဝ် ဟဲ့ ဇူန် ဂေ ဖိုင် ဇဝ် ယေဆူ ပေါ ပ့လုဝ့်, ဒိုဝ်း ရွိုန် ပီ စွယ် ဂေ, တဲး အုဝ် ဝီ တး ဘူင် ဂါန် ကာတဲ ဘေ.
9 ဒဲင် တီ, ဒေါ ကွယ် ရိုမ် အုဝ် ဒူပ် ဘေ, ခဲ့ ပီ လုဝ် အုဝ်, အုဝ် တူ ဒွိုမ် မှာန့် ဒီ ဘေ ခေါ အူ ဇေန့်. ဂေ ဘီနွင် အီ ကွယ် ခဲင် အိူင် မာခေဒူန်, ဂေ ဟဲ့ တိုယ် ဟဲ့ ဒွါ ခဲ့ ပီ လုဝ် အုဝ်. နာ ပန် အီ ဟဲ့ ပွုန် တး, န့ ပါယ် တီ. ဘော နာ အာတ့် နီ ဟာဝ် အုဝ် တူ မှာန့် ဒီ ဘေ ဒေါ မှဝ်.
10 ကူပ် ညှိုမ် အုဝ် ဇဝ် ယေဆူ, အုဝ် ကာလာင် ဂြုဝ်း မှာန်. လွင် ပီ ပီဖုင် အုဝ် နီ, အာဝ် မိုဝ်း အာဆေ ပွိုန် ခြဲ အုဝ် ခဲင် အိူင် အာခါယာ.
11 မှဝ် န့ ပါယ် ပီ ဘူင် အုဝ် ပါယ် တီ.း ဘေ ထာင် အုဝ် တူ ရွက့် ဘေ.း ဇဝ်ဖြာ ဟဲ့ နပ် အုဝ် ရွက့် ဘေ.
12 ခဲ့ ပီ ဘူင် အုဝ် တီ, အုဝ် ဒီ ဘော ဘူင် ဟာဝ်, ကွဲ့ တဲး ဂေ ဒူအီ ဟဝ် ပွိုန် ဒီ ပီဖုင် ဂေ တဝ်း, ဂေ ဘူင် တူတ့် ဒွန် မျုဝ် ပီ ပီ ဘူင် ယေ.
13 ဒူအီ ဂေ တီ, ဂေ တူ မုး ဒူအီ ပီ ရဝ်း ပီ တိုယ် ဇဝ် ယေဆူ. ဂေ ဘော ကာလုဝ် ဒီ ဘူင် ဂါန် ဇဝ်ဖြာ, ညိုင်ရာင် ဒီ ဘဲန် ဒူအီ ပီ ရဝ်း ပီ တိုယ် ဇဝ် ယေဆူ.
14 လွင် အန် တီ, အာဝ် မွှိုမ် အာမ်. ခုဝ်, ဘုဝ် ကာနမ် မိူဝ် နပ် ဒီ ညိုင်ရာင် တဲး အန် ပီ အာမူ အာမာတ် ဇဝ်ဖြာ အီ ဘ့လာင် အီ ရာဝ်.
15 ခုဝ်, ဆေ မှာယ် ဘုဝ် ကာနမ် မိူဝ် နပ် ဒီ ညိုင်ရာင် ဒီ ဘူင် ဒူအီ အီ မိုဝ်း နဝ်း ဆိူဝ် နဝ်း မှာန်, အာဝ် မွှိုမ် အာမ် မာဆေ. ဒီ ကာဒဲ့ အန်, ဂေ ဒီ ဝီ ခမ် တဲး န့ ကာဒါန် ခဲ့ ပီ ဘူင် ပီ ပါယ် ဂေ တီ.
16 အုဝ် ဒီ ဝီ ကာလာင် ပေါ အူ ဇေန့်, ကွဲ့ တဲး အာဆေ ထာင် အုဝ် မုး ဒူအီ ရိုဝ်. ဆေ ဘေ ဘော ဟဲ့ မာတ် အုဝ် ပီ ဒူအီ ရိုဝ်, အုဝ် မှာန့်, တဲး ဘေ ခမ် ဒီ အူတ် ဒီ ယိူန် ဒီ ဒူအီ ရိုဝ် တီ, တဲး အုဝ် ပွိုန် ဒီ ပီဖုင် အုဝ် အီ စဲက်.
17 လွင် ပီ ကာလာင် အုဝ် ဒေါ တီ နီ, အာဝ် ဒူပ် ပီ ကာလာင် ဇဝ်ဖြာ. အုဝ် ကာလာင် တဲး န့ ပီ ပီ ကာလာင် ဒူအီ ရိုဝ်.
18 ဒူအီ ကိူန် ဟဲ့ ပီဖုင် ဂေ ဒူပ် ပီ ဘူင် ဒွန် အီ ဒဲင် ကာဒါယ် နီ. ခုဝ်, ဘော အုဝ် ဒီ ပီဖုင် အုဝ် ပါယ် တီ.
19 ကူပ် မုး ဘေ ဒူအီ အီ မိုဝ်း အာငျာန် ဘွတ်, ဘေ ဟဲ့ နပ် ဒီ ခမ် ဒီ ထူမ် ဂြုဝ်း ဂေ ဒူအီ ရိုဝ်.
20 ဘေ ဟဲ့ ခမ် တဲး အီ ဟဝ် ဒိုဝ်း ဟာဝ် ဘေ ဘဲန် မှာယ် ဂေ. ဘေ တဲး အီ ဟဝ် ယွင့် ဒီ ဟူမ် ဘေ, တဲး အီ အိုပ် ဘေ ဘော ပီလွှက့် ဒီ ဘေ ဘော ကာထ ကာလာ ဘေ.
21 ကူပ် တူ ပွိုန် အုဝ် ဘူင် ပါယ် တီ, အုဝ် ဘော ဆာယ် ကာဆဝ်. မာလဲ, န့ ဟဲ့ မိုဝ်း ပီ ဒီ ကာလာင် ပီဖုင်. ခုဝ်, အုဝ် မိူဝ် ဒီ ကာလာင် ပီဖုင် အုဝ် ပီ ဒူအီ ရိုဝ်.
22 ဂေ ဘော နပ် ဒီ တဝ်း ဂေ မုး ဒူအီ ဟဲဘြဲ. ဘော အုဝ် ဟဲ့ မုး ဒူအီ ဟဲဘြဲ. ဂေ တဝ်း ဂေ မုး ဒူအီ အီဆာရေလ. အုဝ် မိူဝ် ဟဲ့ မုး ဒူအီ အီဆာရေလ. ဂေ တဝ်း ဂေ မုး ခြိုဝ် ဒါ အာဘြာဟမ်. ဘော အုဝ် ဟဲ့ မုး ခြိုဝ် တီ.
23 ဂေ တဝ်း ဂေ မုး ဒူအီ အီ ဘူင် ဂါန် ဇဝ် ယေဆူ. ဘော အုဝ် ဟဲ့ ဘူင် ဂါန် ဇဝ် ယေဆူ, ယီ ဘူင် အီ မွှိုမ် လွှိုမ် ဂေ. (ဂြုဝ်း နီ န့ ပီ ဂြုဝ်း ဒူအီ ရိုဝ်.) အုဝ် ဟဲ့ ဂျုဝ်ဂျာ ဒီ ဘူင် ဂါန် ကိူန် လွှိုမ် ဂေ. အုဝ် ဟဲ့ ခမ် ဒီ စုဝ်း ခဲင် ကာပိုမ်, ဟဲ့ ခမ် အီ ဟဝ် မး အုဝ်, ဟဲ့ ရိန် ဒီ ယမ် ဘဲန် ဇေန့် ဘဲန် ဇေန့်, တဲး န့ လွှိုမ် ပီ ခမ် ဂေ ဒွန် မျုဝ်.
24 ဖန် ဇေန့် ဂေ ဒါ တာင် ယူဒါ ဟဲ့ ဆီဘျြီ့ အုဝ် တာ ဝန်. ဒွန် ဇေန့် ဂေ ပီ ဝီ ဆီဘျြီ့ အူယ် ဂိုဝ် ဒီ ဒိမ် ဇေန့်.
25 အူယ် ဇေန့် ဂေ ဟဲ့ မး အုဝ် တာ မ့ဖျီ့. အုဝ် ပီ ဝီ ခမ် အီ ဟဝ် ဒိုဝ်း မာဝ် ဝိုန့် အုဝ် အူ ဇေန့်. အုဝ် ဟဲ့ ခမ် ဒုက် ဒီ ရိုဝ် ဆင်ဖုဝ် စေတ့် ခဲင် အိုမ် အူယ် ဇေန့်. အူ ဇေန့် အုဝ် ဟဲ့ ကာဒုး ဒီ ကွယ် ခဲင် အိုမ် နမ်မုက်ဆာရာ အူ မှိုဝ် ဒီ အူ ဆီငဲ.
26 အုဝ် မိူဝ် ဟာဝ် ဆေဆေ ဘော ဟာဝ် ဒွန် ပ့လုဝ့် ဒွန် နာ ဘော ကာဒုး ဒုက် ကိူန် ကာဆဝ်. အိုမ် ဟဲ့ မ့ပုန် အုဝ်. အုဝ် ဟဲ့ ကာဒုး ဒုက် ဒီ ဒါ ဇူန်. ဒူအီ ယူဒါ ဟဲ့ နင်ဂန် ဒီ ဟြေတ့် ဒီ ပျာတ့် အုဝ်. ဘော ဒူအီ အာမျုဝ် ဟဝ် ဟဲ့ ဘူင် နာ စာဝ် ဒီ အုဝ်. အုဝ် ဟဲ့ ခမ် ဒုက် ခဲင် မိူင် တာင် ဘော ခဲင် ပြဲ ဘော ခဲင် အိုမ်, ဟဲ့ ခမ် ဒုက် ဘော ဒီ ဂိုက် အီ တူ မိုဝ်း နဝ်း ဆိူဝ်. အုဝ် ဟဲ့ ဟွတ့် ခမ် တူတ့် ဇိုဝ် တီ ဒွန် မျုဝ်.
27 အုဝ် ဟဲ့ ဂျုဝ်ဂျာ ဒီ ဘူင် ဂါန် ကော မာဘ့လူမ် ဘော ဒုဝ်, ကော ဟူ ပွိုန် ဒီ အိတ်. ဟဲ့ ခမ် ဒီ အေတ့် ဘူမ် အေတ့် အိုမ်, ယိူန် ပီ ဒီ ဟူမ် ဘဲန် ဇေန့် ဘဲန် ဇေန့်. မင် ဇေန့် ဟဲ့ ခမ် ဂတ်, ခမ် ဂျီတ် ဘော တူ မိုဝ်း ဒီ တာ ခြိုင်.
28 ဒဲင် ဟဲ့ ပါယ် တီ, ဒွင် ခိူန် ဒွင် ဝန် အုဝ် ပီ ဝီ မိုဝ်း နဝ်း မှဲ ဒါင် ဂေ ဒူအီ ခဲင် ဖိုင် ဇဝ် ယေဆူ ဒွန် ပ့လုဝ့်.
29 ဒေါ ဟဲ့ ဒီလှး မင် အီ တူ မိုဝ်း ပ့လူမ် ဂေ ဟဲန့်, ဘော အုဝ် ဒီလှး ဒူပ် ဂေ. ဒေါ ဟဲ့ ကာလိုပ် မင် အီ ဒီ ဘူင် မှာပ်, န့ ဘော ဘဲန် က့လိုဝ် ဘော ဒီ အုဝ်.
30 ဆေ န့ မိုဝ်း ပီ ဒီ ပါယ် အုဝ် ဒီ ပီဖုင် အုဝ်, အုဝ် ဒီ ပီဖုင် အုဝ် ကူပ် တူ မိုဝ်း အုဝ် ပ့လူမ် ဂေ ဟဲန့်.
31 ဇဝ်ဖြာ အီ မုး ဂုန့် ဇဝ် ယေဆူ အီ မုး အန် ဇဝ် ပီ အိူပ် အေ ဆေဆေ, အန် ဟဲ့ နပ်, အုဝ် တူ ကာလုဝ်.
32 ဒေါ ကွယ် အုဝ် ခဲင် မိူင် ဒါမာခူ တွိုန်, ဒါ ကာညာ ပီ ဒါင် ခုန်ဒီခမ် အာရေဒါ တွိုန်, ဟဲ့ တဲး ဒါ ဆိုက် အန် ဘ်ု ဒီ မှေတ့် အုဝ် ဒီ ဘာင် မာလုဝ်း မိူင်.
33 မာလဲ, အီ ဟဝ် ဟဲ့ ဝီ ဒိုဝ်း အုဝ် ဟပ် ခဲင် ကြိုက်, ဘျွာ လူင် အုဝ် ခဲင် ကာဒဝ် ဒီ ရဲင် မိူင်, တဲး အုဝ် လွတ် ဒီ ဒါ ကာညာ တီ.

2CO 12
1 လွင် ပီ ပီဖုင် အုဝ် ဒုဝ် ဘြိမ် အုဝ်, ပီ ဆ မိုဝ်း ဒီခုဝ် မိူဝ်, အုဝ် ဒီ ဝီ ကာလာင် ပေါ မ့ပွါ လွင် ပီ ဘျ ဇဝ်ဖြာ ဒီ အုဝ်.
2 အုဝ် ဟဲ့ နပ် ဒူအီ အီ ညှိုမ် ဇဝ် ယေဆူ အူ ဝီ, အန် ဟဲ့ ဟုဝ့် ဇမ် မိူင် ဒဲင် ခြွင့် ဟာ အူယ်. လွင် အန် တီ, န့ ဟဲ့ ပွုန် တး ဂိုဝ် ဒီ ဖွုန် ဆီနမ်. (ယုဝ် မိူဝ် အန် ဟုဝ့် ဘော အိမ်, ယုဝ် မိူဝ် မီ နဝ်း ဖွိုမ် အန် ဟုဝ့်, အုဝ် တူ ပွိုန် ကာလာင် လွင် အန် တီ, ဇဝ်ဖြာ အီ နပ်).
3-4 အုဝ် ယီ နပ် ဒူအီ ဝီ တီ, အန် ဟဲ့ ဟွတ့် ဟုဝ့် ဇမ် မိူင် ဂျာမ်ဆာ. (ယုဝ် မိူဝ် အန် ဟုဝ့် ဘော အိမ်, ယုဝ် မိူဝ် မီ နဝ်း ဖွိုမ် အန် ဟုဝ့်, အုဝ် တူ ပွိုန် ကာလာင်, မီ ဇဝ်ဖြာ အီ နပ် လွင် အန် တီ). ဒူအီ ဝီ တီ, အန် ဟဲ့ ယိုဝ် မျုဝ် ပီ တူ ပွိုန် ကာလာင် ခဲင် ဂြုဝ်း ဒူအီ, မျုဝ် ပီ တူ တဲး ဇဝ်ဖြာ အီ ကာလာင်.
5 ပါယ် တီ, အုဝ် ဒီ မျုက် ဝီ တီ. မာလဲ, အုဝ် တူ မျုက် ဒုဝ် ဘြိမ် အုဝ်. ဒုဝ် ဘြိမ် အုဝ် မိုဝ်း မီ အီ ဒီလှး န့စမ်, အီ ဒီ ပွိုန် မျုက်.
6 ဆေ အုဝ် ပီ ဘော ပီဖုင် ဒုဝ် ဘြိမ် အုဝ် မိူဝ်, အုဝ် တူ မုး ဒူအီ ရိုဝ်. အုဝ် ဒီ ဘော ကာလာင် ဂြုဝ်း မှာန်. မာလဲ, အုဝ် ယီ တူ ပီဖုင် အုဝ်. အုဝ် တူ ဆီ တဲး အီ ဟဝ် ရုဝ်ဆေ အုဝ် လွှိုမ် ပီ ယိုဝ် ဂေ, လွှိုမ် ပဲ့ ဟဲ့ ဒွိုမ် ဘူင် ဒွိုမ် ကာလာင် အုဝ်.
7 ကူပ် ဟဲ့ ဘျ ဇဝ်ဖြာ အီ မွှိုမ် အာမ် ဘဲန် မျုဝ် ဘဲန် မျုဝ် ဒီ အုဝ်, အန် တူ ဆီ တဲး အုဝ် ပီခိုက် အုဝ်. ခုဝ်, အန် ဟဲ့ တဲး အုဝ် ခမ် ဆဝ် ကာဆဝ် အီ ပီ ဒီခွင့် ခဲင် ယင် အုဝ်. န့ ဘော ပီ ဘုဝ် ကာနမ် ဒွါ ဒုက် ဒီ အုဝ် ဆေဆေ.
8 အူယ် ဇေန့် အုဝ် ဟဲ့ ဆာခိုဝ် ဇဝ်ဖြာ, မှာန့်, တဲး အန် ဇဝ် ဒိုဝ်း လေး ဒီခွင့် တီ.
9 အန် ဇဝ် ယီ ဝီ တဝ်း ဒီ အုဝ်, “ဂေဇူ ပီ ဒွါ အုဝ် ဒီ မဲ, န့ ဟဲ့ ဂ့လိုမ် အာဒါ မဲ. ခုဝ်, ဒေါ ဒီလှး မဲ, န့ ဒီ လိုဝ်း ဆီချာ, ပွုန် အုဝ် ဟဲ့ ဇေ့ဇုင်.” ပါယ် တီ, အုဝ် ဟဲ့ ခူယ် ကာဆဝ်, အုဝ် ဟဲ့ ပွိုန် ဒီ ပီဖုင် အုဝ် ကူပ် ဒီလှး န့စမ် အုဝ်. န့ တဲး ပွုန် ဇဝ် ယေဆူ ကွယ် ရိုမ် ဒူပ် အုဝ်.
10 န့ ဟဲ့ ဒါခိုယ် ကာဆဝ် ဒီ နဝ်း အုဝ် ကူပ် ဒီလှး န့စမ် အုဝ်, ကူပ် ပဲ့ ဟဲ့ နဲန အီ ဟဝ် ဒီ အုဝ်, ကူပ် ပဲ့ ဟဲ့ ခမ် အုဝ် ဒုက် ပဲ့ ဟဲ့ ခါနှာပ် အီ ဟဝ် ဒီ အုဝ် ဘော ကူပ် ဒုက် ပဲ့ ဟဲ့ ကာဒုး အုဝ် အီ ညှာပ် ကာဆဝ်. အုဝ် ဟဲ့ ခမ် ဒုက် ဇိုဝ် တီ ဒွန် မျုဝ် ကူပ် ဟဲ့ ညှိုမ် အုဝ် ဇဝ် ယေဆူ. အုဝ် ခူယ် ပါယ် တီ, ခုဝ်, ဒေါ ဒီလှး န့စမ် အုဝ်, ဇဝ်ဖြာ ဟဲ့ ဝီ ဒွါ ပ့လူမ်, ဒွါ ဟဲန့် ဒီ အုဝ်.
11 အုဝ် ဟဲ့ ကာလာင် ဂြုဝ်း တီ ပီ ဒူအီ ရိုဝ်. န့ ယီ မုး ဘေ အီ ဟဲ့ ဘူင် တဲး အုဝ် ကာလာင် ပါယ် တီ. အုဝ် ပီ ဘော မုး ဒူအီ အီ တူ မိုဝ်း ဒီခုဝ် မာဆေ မိူဝ်, န့ ကာအာပ် ဘေ အိူပ် အုဝ်. ခုဝ်, အုဝ် တူ ချဝ့် လွှိုမ် ဂေ ဒူအီ အီ ညိုင်ရာင် အိုပ် ဒူအီ ပီ ရဝ်း ပီ တိုယ် ဇဝ် ယေဆူ တွိုန်.
12 ဒေါ ကွယ် အုဝ် ကာတဲ ဘေ, အုဝ် ဟဲ့ ဂျုဝ်ဂျာ ဒီ ဘျ ပွုန် ဇဝ်ဖြာ ဒီ ဘေ. ဇဝ်ဖြာ မိူဝ် ဟဲ့ ဘူင် အီ မွှိုမ် အာမ် ဘဲန် မျုဝ် ဘဲန် မျုဝ်, တဲး န့ လိုဝ်း လွင် မုး အုဝ် ဒူအီ ပီ ရဝ်း ပီ တိုယ် ဇဝ် ယေဆူ.
13 အုဝ် တူ မိုဝ်း ဒီ ဘူင် မာဆေ အီ တဲး ဘေ ထာင် ဘေ ဟဲ့ ချဝ့် လွှိုမ် ဖိုင် ဇဝ် ယေဆူ ဘဲန် ပ့လုဝ့် ဘဲန် ပ့လုဝ့်. န့ မိုဝ်း မီ အူ မျုဝ် ပဲ့ ဟဲ့ ဘူင် အုဝ်. အုဝ် တူ ဒွိုမ် မှာန့် မာဆေ တဲး ဘေ စွယ် အုဝ်. ခုဝ်, တဲး ဘေ ဂဝ်း ဝဲန် မှာပ် ပဲ့ ဟဲ့ လုတ့် အုဝ် တီ.
14 အာဝ် ဘော လှေန့် အုဝ် ဒီ တး စ်ု ဘေ, တဲး န့ ဘဲန် အူယ် ဇေန့် ခါ နီ. ဘော ခါ နီ အုဝ် တူ ဆီ ပွိုန် ကြုဝ် ဘေ. အုဝ် ဆီ တဲး ဘေ ရွက့် အုဝ်. ခုဝ်, အာဝ် မုး ဂွန် လုဝ် ဟျီင် ဂုန့် မာ, ဂုန့် မာ လုဝ် ဟျီင် ဂွန်.
15 ဆေ အုဝ် ဒီ ဘော ဒိုဝ်း တူတ့် ခဲ့ ပီ မိုဝ်း အုဝ် ဒွန် မျုဝ်, ဒွါ ဒီ ဘေ ဘော ခမ် ဒီ စုန် ဘော အာဆာက် အုဝ်, န့ ဒီ တဲး နဝ်း အုဝ် ခူယ် ကာဆဝ်. ကူပ် ဟဲ့ ရွက့် အုဝ် ဒီ ဘေ ပါယ် တီ, ဆေ ဘေ ယီ ဝီ ရွက့် အုဝ် အီ စဲက်, ဘေ ထာင် ဟဲ့ ကာအာပ်.း
16 ပီ ဘော ဟဲ့ ပါယ် တီ မိူဝ်, အုဝ် တူ ဒွိုမ် ဒိုဝ်း မာဆေ, တူ ဘူင် တဲး န့ ဘဲန် ဒုက် ဘဲန် ညှာပ် ဒီ ဘေ. ဘေ ပီ ဘော ဟဲ့ နပ် လွင် အန် တီ မိူဝ်, မင် အီ ယီ နပ် ဒီ ဝီ တဝ်း, အုဝ် ဟဲ့ ပီလွှက့် ဒီ ဘေ.
17 အာမှဝ် ပဲ့ ဟဲ့ ဒွိုမ် ပီလွှက့် အုဝ် ဒီ ဘေ.း ဘေ ထာင် အုဝ် ဟဲ့ ပီလွှက့် ဒီ ဘေ ဒေါ စ်ု အုဝ် အီ ဟဝ် တး ဒူင် ကွယ် ဘေ.း
18 အုဝ် ဟဲ့ စ်ု အာထီထူ ဘော ဝါ ယေ ဟာဝ် ဒူင် ကွယ် ဘေ. ဘေ ထာင် အာထီထူ ဟဲ့ ပီလွှက့် ဒီ ဘေ.း အာဝ် မုး ပါယ် တီ. နဝ်း ဖွိုမ် ယေ မုး အူ မျုဝ်. ဘော ပီ ဘူင် ယေ မုး အူ မျုဝ်.
19 လွင် ပီ ကာလာင် အုဝ် ဒွန် မျုဝ် ဇိုဝ် တီ, ဘေ ထာင် အုဝ် ဂဝ်း ဒုဝ် အုဝ်.း အာဝ် မုး ပါယ် တီ. အိုယ် ဘေ ဘီနွင် ပီ ရွက့် အုဝ်, ကူပ် ညှိုမ် အုဝ် ဇဝ် ယေဆူ, ဇဝ်ဖြာ ဟဲ့ နပ်, အုဝ် ဘူင် တူတ့် ဒွန် မျုဝ်, တဲး န့ ဘဲန် အာဂျိုဝ် ဒီ ဘေ.
20 ပန် ဒီ တး အုဝ် ဒူင် ကွယ် ဘေ, အုဝ် ဘော ယုဝ်, အုဝ် ဒီ ယိုဝ် ပီ ဘူင် ဘေ, ပီ တူ ကာအာပ် ဘေ ဘူင်. အုဝ် ယုဝ်, ဘေ မိူဝ် ဒီ ယိုဝ် ပီ ဘူင် အုဝ် ပီ တူ ဆီ ယိုဝ် ဘေ. အုဝ် ဘော ယုဝ် ဒီ ယိုဝ် ဘေ လာယ် ကာထဲန့်, လာယ် လှယ်, လာယ် ရူ, တူ လာယ် ဖြူမ် ရိုမ်. အုဝ် ဘော ယုဝ် ဘေ ကာဖာ မီ ဒုဝ် ဘြိမ် ဘေ, လာယ် ဖျာက်, လာယ် ကာယွင့် ဘော လာယ် ပီခိုက် ပီစာ, ဘော ဘူင် ကာဝှ်ု ကာဝျှီန်.
21 ပန် ဒီ တး ဇမ် အုဝ် ဒူင် ကွယ် ဘေ ပေါ အူ ဇေန့် တီ, အုဝ် ဘော ယုဝ် ဇဝ်ဖြာ ဒီ တဲး အုဝ် မွှိုမ် ဆာယ် ကူပ် ဘေ. အုဝ် ဘော ယုဝ် ဒီ ကာဒုး ဒီ က့လိုဝ် ကူပ် မှာပ် ပဲ့ ဟဲ့ ဘူင် ဒူအီ ကိူန်, ယီ တူ ဝီ လှုဝ်း တူ ဝဲန် မှာပ် တီ. ဂေ အီ ဟဲ့ ဘူင် ဒူပ် နဝ်း ကာဝါတ့် ဂေ, အီ ဟဲ့ လာယ် လုတ့် လာယ် လာယ် ဘော ဘူင် အီ မွှိုမ် ကာအိး မွှိုမ် ကာဒါတ့်, အုဝ် ယုဝ် ဂေ ညှမ် ဝဲန် မှာပ် ဂေ.

2CO 13
1 ဟဲ့ မုး အူယ် ဇေန့် ခါ နီ, အုဝ် ဒီ တး စ်ု ဘေ. ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ဆေ အေ ဒီ ဖျာက် အီ ဟဝ်, န့ လုဝ် မိုဝ်း အာ အူယ် ဝီ အီ ဘဲန် ဆက်ဆေ, အီ ကာလာင် အူ မျုဝ် လွင် မှာပ် အန်.”
2 ဒေါ တး အုဝ် ဒူင် ကွယ် ဘေ အာတ့် နီ, အုဝ် ဟဲ့ ဟွတ့် ဒမ် ဆာဒိက် ဒီ ဘေ. ဒေါ တီ နီ, ဒေါ ဆီ ကွယ် တူင့် အုဝ် ဒီ ဘေ, အုဝ် ဒီ ဝီ ကာလာင် ပေါ အူ ဇေန့်, ဆေ အုဝ် ဟီ တး ဇမ် ဒူင် ကွယ် ဘေ ခါ နီ, ဘော ဂေ အီ ဟဲ့ ဘူင် မှာပ် အာတ့် နီ, ဘော ဂေ အီ ဟဲ့ လုတ့် ဒွန် အီ, အာဝ် မိုဝ်း အာဆေ အီ လွတ် ခမ် မှာပ် အန်.
3 အုဝ် ဒီ ဘူင် ပါယ် တီ ကူပ် တူ ညှိုမ် ဘေ အုဝ် မိုဝ်း ပွုန် ဇဝ် ယေဆူ. အန် ဇဝ် တူ ဒီလှး, အန် ဒီ ဘူင် ဒီ ဘေ တဲး ဘေ နပ် ခဲ့ တာင် ပွုန် အန်.
4 ဇဝ် ယေဆူ ပီ ဘော ဟဲ့ ဒီလှး ဟဲ့ ခမ် ဒီ ယမ် ဒဲင် ရွင့် ကာဝဲ့ မိူဝ်, အန် ဟဲ့ ဝီ ယိတ့် ဝီ အိမ် ကူပ် ပွုန် ဇဝ်ဖြာ. ယေ မိူဝ် ဟဲ့ ဒီလှး ပီ ဇဝ် ယေဆူ တီ. မာလဲ, ဒေါ တီ နီ, ဇဝ်ဖြာ ဟဲ့ တဲး ပွုန် အန် ဒီ ယေ, တဲး ယေ ပွိုန် ဒီ ကွယ် ရိုမ် ဒူပ် ဇဝ် ယေဆူ, တဲး ယေ ပွိုန် ဒီ စွယ် ဘေ.
5 တဲး ဘေ ဝီ ဇေန့်ဇာ လွင် အာဆာက် ဘေ, တဲး ဘေ ဝီ ဇဲတ် ဒီ ယွတ် နဝ်း ဘေ, ယုဝ် ဘေ ဟဲ့ ညှိုမ် ဆီချာ. ဘေ ဟဲ့ နပ်, ဇဝ် ယေဆူ ဟဲ့ ဟွတ့် ကွယ် ခဲင် နဝ်း ဘေ. ဆေ ဘေ တူ နပ် လွင် အန် ပါယ် တီ, ဘေ တူ ညှိုမ် ဆီချာ.
6 ယေ ယီ ထာင် ဘေ ဟဲ့ နပ် လွင် ယေ, ယေ ဟဲ့ ညှိုမ် ဆီချာ.
7 ယေ ဘော ဆာခိုဝ် ဒီ ဇဝ်ဖြာ, ကွဲ့ တဲး ဘေ ဘူင် ကာလိုပ်. ယေ တူ ဆာခိုဝ်, တဲး န့ လိုဝ်း ဒီ အီ လွင် ဟဲ့ ညှိုမ် ဆီချာ ယေ. ဆာရေ ယေ ပီ ဘော ဟဲ့ လိုဝ် မိူဝ်, ယေ ဆီ တဲး ဘေ ဘူင် မီ နာ မုး နာ မှာန်.
8 ခုဝ်, အေ တူ ပွိုန် ဘူင် မာဆေ တဲး န့ ကာဘး ဒီ နာ မှာန်. အေ လုဝ် ဘူင် ဒူပ် မီ နာ မှာန် ဆေဆေ.
9 ဒွန် ဇေန့် ဒွန် ဇေန့်, ဒေါ ဒီလှး န့စမ် ယေ, ယေ ဟဲ့ ဒါခိုယ် ကာဆဝ် ဆေ ဘေ ဟဲ့ ဝီ မိုဝ်း ပ့လူမ် မိုဝ်း ဟဲန့်. ကူပ် န့ ပါယ် တီ, ယေ ဆာခိုဝ် တဲး ပီ ဘူင် ဘေ ဇေ့ဇုင် ဒွန် မျုဝ်.
10 ခုဝ်, ဒေါ ဆီ ကွယ် တူင့် အုဝ် ဒီ ဘေ, အုဝ် ဒဲမ် ပဲ့ ပါယ် နီ. ပန် ဒီ ဝီ တး ဇမ် အုဝ် ဒူင် ကွယ် ဘေ, ကွဲ့ တဲး အုဝ် လုဝ် ဒိုဝ်း ပွုန် ဇဝ်ဖြာ ဘူင် ကာဆဝ် ဒီ ဘေ. ဇဝ်ဖြာ တူ ဒွါ ပွုန် အန် ဒီ အုဝ်, တဲး န့ ပျာတ့် ဘေ. အန် တဲး အုဝ် ဒိုဝ်း ပွုန် အန် တဲး န့ စွယ် ဘေ.
11 အိုယ် ဘေ ဘီနွင်, ခဲ့ နီ ဂြုဝ်း ပီ ဒီ ဒဲမ် အုဝ် ဒီ ဘေ. တဲး ဘေ ဂျုဝ်ဂျာ ဒီ ဘူင်, တဲး န့ ဇေ့ဇုင် ဒွန် မျုဝ်. တဲး ဘေ ထူမ် ဂြုဝ်း ပီ ကာလာင် အုဝ် နီ. တဲး ဘေ လာယ် ဖြူမ် ရိုမ် ဘော လာယ် ကာလဝ့်, တဲး န့ ဒါခိုယ်. ဆေ ဘေ ဘူင် ပါယ် တီ, ဇဝ်ဖြာ အီ ရွက့် ဘေ, အန် ဒီ တဲး ဘေ မိုဝ်း နဝ်း ဂျီတ်. အန် ဒီ ကွယ် ရိုမ် ဒူပ် ဘေ.
12 တဲး ဘေ လာယ် ရွုး လာယ် အုး, ပီ ဘီနွင် အီ ဟဲ့ လာယ် ရွက့်.
13 ခဲ့ ကွယ် ဂေ ဒူအီ အီ ဆီငါ ဘွတ်, ဂေ ဘော နမ်လှုဝ်း ဘေ.
14 ယေ ဘော ဆာခိုဝ် တဲး ဇဝ် ယေဆူ ဂေဇူ ဘေ, တဲး ဇဝ်ဖြာ ရွက့် ဘေ ဆေဆေ, တဲး ဘော နဝ်း ဖွိုမ် ဇဝ်ဖြာ ကွယ် ဒီ ဘေ ဆေဆေ.

GAL 1
1 အုဝ် အာပေါလူ အီ မုး ဒူအီ ပီ ရဝ်း ပီ တိုယ် ဇဝ် ယေဆူ, အုဝ် ဒဲမ် ပဲ့ နီ ဒီ ဘေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် ဂါလာထီ. အာဝ် မုး ဒူအီ အီ ဟဲ့ ရဝ်း ဟဲ့ တိုယ် အုဝ်. န့ မုး ဇဝ် ယေဆူ ဘော ဇဝ်ဖြာ အီ မုး ဂုန့် ဇဝ် ယေဆူ, အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ် တွိုန်, ဂါယ် ဟဲ့ တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ.
2 ဘော ဂေ ဘီနွင် အီ ကွယ် ရိုမ် ဒူပ် အုဝ် ဒွန် အီ, ဂေ ဘော တိုယ် ဂြုဝ်း နမ်လှုဝ်း ဒီ ဘေ ဒူပ် အုဝ်.
3 ယေ မှာန့် ဒီ ဇဝ်ဖြာ ဘော ဒီ ဇဝ် ယေဆူ အီ မုး ဒါ ကာညာ အီ အိုပ် အေ, တဲး ဂါယ် ဂေဇူ ဘေ ဘော ဒွါ နဝ်း ဂတ် ဂျီတ် ဒီ ဘေ.
4 ဇဝ် ယေဆူ ဟဲ့ ခမ် ဒီ ယမ် ကာဒါင် မှာပ် အေ. အန် ဟဲ့ ချွတ် အေ, တဲး အေ ပွုန် ဇာတ် အီ ဟာယ် အီ မိူက် နီ. ပဲ့ ဟဲ့ ဘူင် အန် တီ, န့ ဟဲ့ လဝ့် နဝ်း ဇဝ်ဖြာ အီ မုး ဂုန့် ဇဝ် ယေဆူ အီ မုး ဒါ ကာညာ အေ.
5 အေ အိူပ် မျုက် ဇဝ်ဖြာ တီ, တဲး အာဖုင် ဒင်ခုဝ် အန် တာင် ဆေဆေ. ဆာတူ.
6 အုဝ် ဟဲ့ အာမ် ကာဆဝ် နဝ်း ဘေ, ဘေ ဆော နာယ် ဒီ ပီခြန် ဘေ ဒီ ဝဲန် အန် ဇဝ် အီ ဟဲ့ ဒဲ့ ဘေ တး ဒူပ် အန်. ဘေ ဟဲ့ ဝဲန် ဘော ပီ ဂေဇူ ဇဝ် ယေဆူ, ဟဲ့ ဝီ ဟာဝ် ထူမ် ဂြုဝ်း ပီ ကာလာင် အီ ဟဝ် အီ တဝ်း, ဟဲ့ မုး ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် ပေါ အူ မျုဝ်.
7 န့ ယီ တူ မုး ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. မာလဲ, န့ မိုဝ်း ဒူအီ မင် အီ, ဂေ ဘူင် တဲး န့ ကာဝှ်ု ကာဝျှီန် ခဲင် နဝ်း ဘေ. ဂေ ဟဲ့ ဘျွင် ဟဲ့ ကာဘ့လျီ့ ဂြုဝ်း ဇဝ်ဖြာ အီ ကာလာင် လွင် ဇဝ် ယေဆူ အီ တဲး နဝ်း ဒူအီ ဒါခိုယ်.
8 အုဝ် ယီ တဝ်း, န့ ပီ ဘော မုး ယေ, ပီ ဘော မုး အာမူ အာမာတ် ဇဝ်ဖြာ အီ တး ခဲင် ဂါင်ဟြာဝ် လူင်, ဆေ န့ မိုဝ်း အီ တး ကာလာင် ဂြုဝ်း, တဝ်း န့ မုး ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, ဆေ န့ ယီ လာယ် ဘ့လိူင် ဒီ ဂြုဝ်း ဇဝ်ဖြာ ပဲ့ ဟဲ့ ဒွိုမ် ထူမ် ဘေ တွိုန်, ဒူအီ ဝီ တီ လုဝ် ခမ် မှာပ် အန်, စုဝ်း ကာလုဝ့် ငါရာယ်.
9 ပဲ့ ဟဲ့ ဒွိုမ် ကာလာင် အုဝ် အာတ့် နီ, အုဝ် ဝီ ကာလာင် ဒီ ဘေ ပေါ အူ ဇေန့်. ဒဲင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, အီ မုး ဂြုဝ်း ပဲ့ ဟဲ့ ညှိုမ် ဘေ တွိုန်, ဆေ အီ ဟဝ် ဝီ တး ကာလာင် ဂြုဝ်း ပေါ အူ မျုဝ်, ဘော တဝ်း န့ မုး ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, တဲး ဒူအီ ဝီ တီ ခမ် မှာပ် အန်, တဲး အန် စုဝ်း ကာလုဝ့် ငါရာယ်.
10 အုဝ် တူ ကာလာင် ဂြုဝ်း တီ ဒီ ဘေ ကူပ် ဆီ တဲး အုဝ် ဒူအီ အိူပ် အုဝ်. အုဝ် မိူဝ် တူ ကာလာင် ဂြုဝ်း တီ, တဲး ဇဝ်ဖြာ အိူပ် အုဝ်. ဆေ အုဝ် ယီ ကာလာင် ဒူပ် ပီ အိုင် ဒူအီ, အုဝ် တူ ကာအာပ် ဘဲန် ဒဲစေန့် ဇဝ် ယေဆူ.
11 အိုယ် ဘေ ဘီနွင်, အုဝ် ဆီ တဲး ဘေ နပ် ဆီချာ ဂြုဝ်း ဇဝ်ဖြာ ပဲ့ ဟဲ့ ကာလာင် အုဝ် ဒီ ဘေ, အီ တဲး နဝ်း ဒူအီ ဒါခိုယ်, န့ တူ မုး ဂြုဝ်း ဒူအီ.
12 အုဝ် မိူဝ် တူ ဒွိုမ် ဟေန် ဒီ အာဆေ. န့ မိူဝ် တူ မိုဝ်း အာဆေ အီ ဟဲ့ မာနုဝ် အုဝ် လွင် အန် တီ. န့ မုး ဂြုဝ်း ပီ ဘျ ဇဝ် ယေဆူ ဒီ အုဝ်.
13 ဘေ ဟဲ့ ဟွတ့် နပ် ပီ ပါယ် အုဝ် အာတ့် နီ ဒေါ ဒူပ် အုဝ် ဟိတ် ဒူအီ အာမျုဝ် ယူဒါ. ဘေ မိူဝ် ဟဲ့ နပ် လွင် ဟဲ့ ခြာမ် အုဝ် ဒီ ခါနှာပ် ကာဆဝ် ဂေ ဒူအီ ခဲင် ဖိုင် ဇဝ် ယေဆူ အီ ညှိုမ် ဆီချာ ဇဝ်ဖြာ. အုဝ် ဟဲ့ ဆီ ပျာတ့် ဝဲန် တူတ့် ဂေ.
14 အုဝ် ဟဲ့ ဒူပ် ဆီချာ ဟိတ် ဒူအီ ယူဒါ. အုဝ် ဘော ဂျုဝ်ဂျာ ဒီ ဒူပ် ဟိတ် ဂေ ဂုန့် ဒင် ယေ. ပဲ့ ဟဲ့ ဘူင် အုဝ် တီ, န့ ဟဲ့ လွှိုမ် ပဲ့ ဟဲ့ ဘူင် အီ ဟဝ် အီ မုး ဒူအီ ဘာန် အုဝ်, ဒူအီ အာမျုဝ် အုဝ်.
15 မာလဲ, ဇဝ်ဖြာ ဟဲ့ ရဝ်း အုဝ် ဆိန့် ဒေါ ကွယ် အုဝ် ခဲင် ဝတ့် မာ အုဝ်. န့ ဘော မုး ဂေဇူ ဇဝ်ဖြာ အီ ဟဲ့ ဒဲ့ အုဝ် တဲး အုဝ် ဘူင် ဂါန် အန်.
16 အန် မိူဝ် ဟဲ့ တဲး အုဝ် ယိုဝ် ဂွန် အန်, တဲး အုဝ် ဝီ ပွိုန် ဒီ ကာလာင် လွင် အန် တီ ဒီ ဂေ ဒူအီ အာမျုဝ် ဟဝ် အီ တူ နပ် ဇဝ်ဖြာ. ဒေါ အန် တီ အုဝ် တူ ဆင်ချာင် ဒီ အာဆေ.
17 အုဝ် မိူဝ် တူ ဟာဝ် ဒီ မိူင် ယေရူဆာလဲမ်, တဲး အုဝ် ကာလာင် ဒီ ဂေ ဒူအီ ပဲ့ ဟဲ့ ရဝ်း အန် ဇဝ် အာတ့် ရဝ်း အန် ဒီ အုဝ်. အုဝ် ယီ ဝီ ဟာဝ် ခဲင် အိူင် အာရာပ်, ဝီ ဟာဝ် ဇမ် ဒီ မိူင် ဒါမာခူ.
18 ဝါယ် အန် တီ ကော နုဝ့် အူယ် ဆီနမ်, အုဝ် ကော ဝီ ဟာဝ် ဒီ မိူင် ယေရူဆာလဲမ်, တဲး အုဝ် လာယ် ဒွိုမ် ဒီ အာပေတာရူ. အုဝ် ဘော ကွယ် ဒူပ် အန် ဂိုဝ် ဒီ ဖန် ဆီငဲ.
19 အုဝ် ဘော ယိုဝ် အာယာကူပ် အီ မုး ဝါ ဇဝ် ယေဆူ တွိုန်. ဒဲင် တီ အုဝ် တူ ကာတုန့် ဒူအီ ပီ ရဝ်း ပီ တိုယ် ဇဝ် ယေဆူ ခေါ အူ ဝီ.
20 လွင် ပီ ဒဲမ် အုဝ် နီ, ဘော ဇဝ်ဖြာ ဟဲ့ နပ်, အုဝ် တူ ကာလုဝ်.
21 ဝါယ် အန် တီ အုဝ် ဘော ဝီ ဟာဝ် ခဲင် အိူင် ဆူရီ ဘော ခဲင် အိူင် ခီလီခီ.
22 ဒေါ အန် တီ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် ယူဒါ, ဂေ ညှမ် ဒွိုမ် ယိုဝ် အုဝ်.
23 ဂေ ဒွိုမ် ယိုဝ် မီ အီ တဝ်း, “ဒူအီ အီ ဟဲ့ ဒွိုမ် ဒွါ ဒုက် ဒီ ယေ တွိုန်, ဒေါ တီ နီ အန် ဟဲ့ ဝီ ကာလာင် ဂြုဝ်း လွင် လုဝ် ညှိုမ် ဇဝ် ယေဆူ. ဒူအီ အီ ညှိုမ် လွင် အန် တီ, အန် ဟဲ့ ဒွိုမ် ခြာမ် ဒီ ပျာတ့် ဝဲန် တူတ့် ဂေ.”
24 ခုဝ် အန် တီ ဂေ အိူပ် ဇဝ်ဖြာ ကူပ် အုဝ်.

GAL 2
1 ဝါယ် အန် တီ ဂိုဝ် ဒီ ဖွုန် ဆီနမ်, ဘော အုဝ် ဘော အာဘာနာဘ, ယာယ် ဝီ ဒဲ့ အာထီထူ, တဲး ယေ ဝီ ဟာဝ် မိူင် ယေရူဆာလဲမ်.
2 အုဝ် ဟဲ့ ဟာဝ် ဒူပ် ပဲ့ ဟဲ့ ဘျ အန် ဇဝ် ဒီ အုဝ်. အန် ဇဝ် ဟဲ့ ဆီ တဲး အုဝ် ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် ဒီ ဂေ. န့ ဘော မုး ဂြုဝ်း ပဲ့ ဟဲ့ ကာလာင် အုဝ် ဒီ ဂေ ဒူအီ အာမျုဝ် ဟဝ်. မာလဲ, အုဝ် ဟဲ့ ဝီ ကာမွုန် မီ ဒီ ဂေ ဒူအီ အီ နှဲန် ဒီ မုး ဒါ တာင် ခဲင် ဖိုင် ဇဝ် ယေဆူ, ကွဲ့ တဲး ဒူအီ ကိူန် ထူမ်. ခုဝ်, အုဝ် တူ ဆီ တဲး ဒူအီ ဟဝ် ပွိုန် ဒီ ပျာတ့် ဂါန် ပဲ့ ဟဲ့ ဟွတ့် အုဝ် ဘူင် ဘော ဂါန် ပီ ဘူင် အုဝ် ဒေါ တီ နီ.
3 န့ ယီ မုး အာထီထူ, အန် ပီ ဘော ဟဲ့ မုး ဒူအီ ဂြိက် မိူဝ်, ဂေ ယီ တူ ခါနှာပ် တဲး အန် ဆွာ့ ဝဲန် ဟုန် လခါနာ အီမာယ်.
4 န့ မိုဝ်း မီ မင် အီ အီ ညိုင်ရာင် ဒီ ဘဲန် ဘီနွင် ယေ, ဂေ ဘော ပြာ ဒီ ချွင် ဒီ ယွတ် ပီ ပါယ် ယေ ဒီ ဘူင်. ဂေ တူ အိုင် ယေ ကွယ် ထင်ဟာင်a ကူပ် ညှိုမ် ယေ ဇဝ် ယေဆူ. ဂေ ဆီ တဲး ယေ ဝီ ဒူပ် ဒါရာ ယူဒါ, ဝီ ဘဲန် မှာယ် ဒါရာ တီ.
5 ယေ ယီ တူ ဖြူမ် တူ ယူမ် ဂေ ခေါ အီ စဲက်. ခုဝ်, န့ မုး ဂြုဝ်း ဇဝ်ဖြာ အီ မုး အီ မှာန် အီ တဲး နဝ်း ဘေ ဒါခိုယ် တွိုန်, ယေ ဆီ တဲး န့ ကွယ် ရိုမ် ဒူပ် ဘေ ဆေဆေ, ကွဲ့ တဲး အီ ဟဝ် ဒိုဝ်း ဝဲန်.
6 ဂေ အီ နှဲန် ဒီ မုး ဒါ တာင် တီ, ဂေ ပီ ဘော မုး ဒူအီ ပါယ် မှဝ် မိူဝ်, အုဝ် တူ ဇေန့်ဇာ လွင် အန် တီ. ဘော ဇဝ်ဖြာ တူ ယွတ် ဒီ အာရိုပ် ဒူအီ. ဒါ ဒါင် ဂေ တီ မိူဝ်, တူ မိုဝ်း ဒီ ဒွါ အာကျာမ် အာငျာန် မာဆေ ဒီ အုဝ်, တူ တဲး အုဝ် ဘျွင် ဂြုဝ်း ဇဝ်ဖြာ ပီ ကာလာင် အုဝ် ဒီ ဂေ.
7 ဒဲင် တီ, ဂေ ဟဲ့ နပ်, ဇဝ်ဖြာ ဟဲ့ တဲး အုဝ် ကာလာင် ဂြုဝ်း အီ တဲး နဝ်း ဒူအီ ဒါခိုယ်, တဲး ဘော ဂေ ဒူအီ အာမျုဝ် ဟဝ် ပွိုန် ဒီ ထူမ်. ဂေ နပ်, ဇဝ်ဖြာ ဟဲ့ ဒွိုမ် တဲး ဒါ ဆာရာ အာပေတာရူ ကာလာင် ဂြုဝ်း တီ ဒီ ဂေ ဒူအီ ယူဒါ.
8 ခုဝ်, ဇဝ်ဖြာ အီ တဲး အာပေတာရူ ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, တဲး အန် ကာလာင် ဂြုဝ်း ဇဝ်ဖြာ တီ ဒီ ဂေ ဒူအီ ယူဒါ, အန် ဇဝ် တီ ဟဲ့ ဝီ တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, တဲး အုဝ် ကာလာင် ဒီ ဂေ ဒူအီ အာမျုဝ် ဟဝ်.
9 ပါယ် တီ, ဒေါ ဟဲ့ ဝီ နပ် ဂေ လွင် ဟဲ့ ဂေဇူ ဇဝ်ဖြာ ဒီ အုဝ်, န့ မုး အာယာကူပ်, ဘော အာပေတာရူ, ဘော အာယောဟာန်, ဂေ အီ မုး ဒါ တာင် ပီ ရုဝ်ဆေ ဒွန် အီ, အီ ဟဲ့ ပီ ရွင့် ခဲင် ဖိုင် ဇဝ် ယေဆူ, ဂေ ဘော ဝီ ရပ် ယာယ် အာဘာနာဘ, တဲး ယာယ် ကွယ် ရိုမ် ဒူပ် ဂေ, ဘဲန် အူ နဝ်း. ဂေ ဒွန် အီ ဟဲ့ လာယ် ဖြူမ် ဒီ တဲး ယာယ် အာဘာနာဘ ကာလာင် လွင် ဇဝ်ဖြာ ဒီ ဂေ ဒူအီ အာမျုဝ် ဟဝ်. အီ မုး ဂေ, ဂေ ယီ ကာလာင် ဒီ ဂေ ဒူအီ ယူဒါ.
10 ဂေ ယီ မှာန့် အူ မျုဝ်, တဲး ယာယ် ဘူင်. ဂေ မှာန့်, တဲး ယာယ် စွယ် ဟာဝ် ဂေ ဒူအီ ဂိန်, ဒူအီ အေတ့် အီ ကွယ် ခဲင် မိူင် ဂေ. လွင် အန် တီ ဟဲ့ မုး ပီ အွန် အုဝ် ဒီ ဘူင်.
11 ဝါယ် အန် တီ အာပေတာရူ ဘော ဝီ တး ဇမ် ဒီ မိူင် အန်ထီအုဝ့်. အုဝ် ဟဲ့ ကာဒုး ဒီ ကာထဲန့် ဒီ ဒုဝ် အန်. ခုဝ်, အန် ဟဲ့ လုတ့် ခါခ်ု မှာန်.
12 အာတ့် တး ဇမ် ဂေ ဒူအီ အီ ဒူပ် အာယာကူပ် တွိုန်, အန် ဟဲ့ ကွယ် ရိုမ် ဟူမ် ရိုမ် ဒူပ် ဂေ ဒူအီ အာမျုဝ် ဟဝ်. ဒေါ ဝီ တး ဒူအီ ဂေ တီ, အန် ဘော ဝီ ကာယဝ်း ကွယ် မီ အန် ပေါ ပ့လုဝ့်. အန် အာဝ် ဟူ ဝီ ယ ဟူမ် ရိုမ် ကွယ် ရိုမ် ဒူပ် ဂေ ဒူအီ အာမျုဝ် ဟဝ် ကူပ် ယုဝ် အန် ဂေ ဒူအီ အီ တဝ်း, ဒွန် အီ လုဝ် ဆွာ့ ဝဲန် ဟုန် လခါနာ.
13 ဘော ဂေ ဒူအီ ယူဒါ မင် အီ, ဂေ ဘော ဒူပ် ပီ ညိုင်ရာင် အန် တီ. ဘော အာဘာနာဘ ဟဲ့ ဝီ ကာလိုပ် ကူပ် ပီ ညိုင်ရာင် ဂေ.
14 ဒေါ ယိုဝ် အုဝ် လွင် တူ ဒူပ် ဂေ ဂြုဝ်း ဇဝ်ဖြာ အီ မုး အီ မှာန်, အီ တဲး နဝ်း ဒူအီ ဒါခိုယ် တီ, အုဝ် ဘော ဝီ ကာလာင် ဒီ အာပေတာရူ တဲး ဂေ ဒူအီ ကိူန် ထူမ်. အုဝ် ဟဲ့ တဝ်း, “မဲ ဟဲ့ မုး ဒူအီ ယူဒါ. မဲ ယီ တူ ဘူင် ဒူပ် ဟိတ် ဒူအီ ယူဒါ ဆေဆေ. မဲ ဟဲ့ ဒူပ် ဟိတ် ဒူအီ အာမျုဝ် ဟဝ်. မှဝ် န့ ပါယ် ပီ ဝီ ခါနှာပ် မဲ ဂေ ဒူအီ အာမျုဝ် ဟဝ်, တဲး ဂေ ဒူပ် ဟိတ် ဒူအီ ယူဒါ.း”
15 ယေ နီ, ယေ မုး ဒူအီ ယူဒါ ကူပ် ဟဲ့ မုး ဂုန့် မာ ယေ ဒူအီ ယူဒါ. ယေ တူ မုး ဒူအီ အာမျုဝ် ဟဝ် ပီ တဝ်း ဂေ ဒူအီ ယူဒါ, ဂေ မုး ဒူအီ အီ ဘူင် မှာပ် ဆေဆေ.
16 ယေ ဟဲ့ နပ်, ဇဝ်ဖြာ တဲး ဒူအီ မိုဝ်း နဝ်း ဆိူဝ် နဝ်း မှာန် ကူပ် ညှိုမ် ဘိုင် ဂေ ဒီ ဇဝ် ယေဆူ. အာဝ် မုး ကူပ် ဘူင် ဒူပ် ဂေ ဒါရာ. ယေ မိူဝ် ဟဲ့ ညှိုမ် ဘိုင် ဇဝ် ယေဆူ, တဲး ယေ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ် ယေဆူ. အာဝ် မုး ကူပ် ဘူင် ဒူပ် ယေ ဒါရာ. ခုဝ်, အာဝ် မိုဝ်း ဒူအီ ခေါ အူ ဝီ အီ ဒီ ပွိုန် နဝ်း ဆိူဝ် နဝ်း မှာန် ကူပ် ဘူင် ဒူပ် အန် ဒါရာ.
17 မာလဲ, ဆေ အေ ဆီ တဲး ဇဝ် ယေဆူ ဒွါ နဝ်း ဆိူဝ် နဝ်း မှာန် ဒီ အေ, န့ ဒီ လိုဝ်း ဆီချာ လွင် မိုဝ်း အေ မှာပ်. န့ ယီ တူ မှာန် ဆေ ဒူအီ ထာင် ဇဝ် ယေဆူ အိုင် ဆေ မှာပ် အေ ဟဲ့ ကိူန်.
18 ဖာမာ အန်, ဆေ အုဝ် ဝီ မ့ပြာယ် ပဲ့ ဟဲ့ ကာပျာတ့် အုဝ် အာတ့် နီ, န့ ဟဲ့ ဘျ, န့ မုး မှာပ် အုဝ်. အုဝ် ဟဲ့ လုတ့် ဒါရာ.
19 ခုဝ်, ကူပ် မိုဝ်း ဒါရာ တီ, န့ တဲး အုဝ် ပီ ဒူအီ ယမ်, အီ ဟဲ့ ကာဂဝ်း ဒီ ဒါရာ. ဟဲ့ ဟွတ့်, အုဝ် ဝီ ပွိုန် အာဆာက် ကာမာယ် အီ နပ် ဒီ ဘူင် ပီ အိုင် ဇဝ်ဖြာ.
20 န့ ပီ အုဝ် ဟဲ့ ဟွတ့် ယမ် ရိုမ် ဒူပ် ဇဝ် ယေဆူ ဒဲင် ရွင့် ကာဝဲ့. အုဝ် အာဝ် ဟူ မိုဝ်း အာဆာက် ပီ ဘြိမ်. ဒေါ တီ နီ, ဇဝ် ယေဆူ ကွယ် ခဲင် နဝ်း အုဝ်. ဒေါ ကွယ် အုဝ် ဒဲင် ကာဒါယ် နီ, အာဆာက် ကာမာယ် ပီ ဒွါ ဇဝ်ဖြာ ဒီ အုဝ်, န့ တဲး အုဝ် ညှိုမ် ဘိုင် ဆေဆေ ဇဝ် ယေဆူ အီ မုး ဂွန် ဇဝ်ဖြာ. အန် ဟဲ့ ရွက့် အုဝ် ဘော ခမ် ဒီ ယမ် ကာဒါင် အုဝ်.
21 အုဝ် မိူဝ် ဒိူန် တူ ဝဲန် ပီ ဂေဇူ ဇဝ်ဖြာ ဒီ အုဝ်. ဆေ အေ ပွိုန် ဒီ ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန် ကူပ် ဘူင် ဒူပ် အေ ဒါရာ, န့ ပီ ဇဝ် ယေဆူ ယမ် ဒီလူယ် ဒီလာယ်, အာဝ် မိုဝ်း ဒီခုဝ် မာဆေ.

GAL 3
1 အိုယ် ဘေ ဒူအီ အီ ကွယ် ခဲင် အိူင် ဂါလာထီ, ဘေ ဟဲ့ ရိုဝ်. အာဆေ ဟဲ့ စ်ု ကာနမ် ဇုဝ် နဝ်း ဘေ.း ဘေ ဟဲ့ ဒွိုမ် ထူမ် ဆီချာ လွင် ဇဝ် ယေဆူ ဟဲ့ ခမ် ဒီ ယမ် ဒဲင် ရွင့် ကာဝဲ့, တဲး န့ ပီ ဘေ ဟဲ့ ယိုဝ် ဒီ ငါယ် ဘေ လွင် အန် တီ.
2 အုဝ် ဆီ ဒီမွှတ် ဘေ အာဒါ အူ မျုဝ်. နဝ်း ဖွိုမ် ဇဝ်ဖြာ အီ ဟဲ့ လိုပ် ခဲင် နဝ်း ဘေ, န့ လိုပ် ကူပ် ဘူင် ဒူပ် ဘေ ဒါရာ.း ဆေ အာဝ် ပါယ် တီ, န့ လိုပ် ကူပ် ဟဲ့ ထူမ် ဟဲ့ ညှိုမ် ဘေ ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်.း
3 ဘေ ဘော ရိုဝ် ကာဆဝ် ဒိုဝ့်. ဒေါ ဂုဝ် အန်, ဘေ ဟဲ့ ညှိုမ် ဘိုင် နဝ်း ဖွိုမ် ဇဝ်ဖြာ. ဒေါ တီ နီ, န့ ပီ ဘေ ဟဲ့ ဘျွင် နဝ်း, တဲး ဘေ ဝီ ဘိုင် ဟာဝ် မီ ဒုဝ် ဘြိမ် ဘေ.
4 ပဲ့ ဟဲ့ ဒွိုမ် ခမ် ဘေ ဒုက် ဘဲန် မျုဝ် ဘဲန် မျုဝ် တွိုန်, ဘေ ဒီ တဲး န့ စှိုမ် ဒီလူယ် ဒီလာယ်.း တဲး ဘေ လှုဝ်း, အာဂျိုဝ် အန် ဟဲ့ ကိူန် အာခါခ်ု မှာန်.
5 အန် ဇဝ် ဟဲ့ ဒွါ နဝ်း ဖွိုမ် ဇဝ်ဖြာ ဒီ ဘေ. အန် ဟဲ့ ဘူင် ဘော အီ မွှိုမ် အာမ် ဘဲန် မျုဝ် ဘဲန် မျုဝ် ဒီ ဘေ. ဘေ ထာင် န့ မုး ကူပ် ဘူင် ဒူပ် ဘေ ဒါရာ.း အာဝ် မုး ပါယ် တီ, န့ မုး ကူပ် ဟဲ့ ညှိုမ် ဟဲ့ ပွိုန် ဘေ ဒီ ထူမ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်.
6 အီ မုး အာဘြာဟမ် တွိုန်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် လွင် အန် တဝ်း, “အန် ညှိုမ် ဘိုင် ဇဝ်ဖြာ. ကူပ် ညှိုမ် ဘိုင် အန် ပါယ် တီ, ဇဝ်ဖြာ တဲး အန် မိုဝ်း နဝ်း လုယ်.”
7 ခုဝ် အန် တီ တဲး ဘေ နပ်, န့ မုး ဂေ အီ ညှိုမ်, ဂေ ဟဲ့ ဘဲန် ဂွန် ဒါ အာဘြာဟမ်.
8 ခဲင် ဘပ် ဇဝ်ဖြာ န့ ဟဲ့ ဒဲမ် အုန် ပီ ဒီ ပါယ် နာ အာတ့်. န့ ဟဲ့ ဒဲမ် အုန် လွင် ဇဝ်ဖြာ ဒီ တဲး ဂေ ဒူအီ အာမျုဝ် ဟဝ် ဘဲန် ဒူအီ အီ မိုဝ်း နဝ်း ဆိူဝ် နဝ်း မှာန် ကူပ် ညှိုမ် ဂေ ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. အန် ဇဝ် ဟဲ့ ဟွတ့် ကာလာင် ဂြုဝ်း အီ တဲး နဝ်း ဒူအီ ဒါခိုယ် တီ ဒီ ဒါ အာဘြာဟမ် ဒေါ တဝ်း အန်, “ကူပ် မဲ, အုဝ် ဒီ ဘော မွင့်ကာရာ တဲး ဘော ဂေ ဒူအီ ဒွန် မျုဝ် အီ ကွယ် ဒဲင် ကာဒါယ်.”
9 ဒါ အာဘြာဟမ် တီ, ကူပ် ညှိုမ် ဘိုင် အန် ဇဝ်ဖြာ, ဇဝ်ဖြာ မိူဝ် နမ်လှုဝ်း အန်. ပါယ် တီ, ဇဝ်ဖြာ ဒီ မွင့်ကာရာ ဒွါ ဘော ဂေ ဒူအီ အာမျုဝ် ဟဝ် အီ ညှိုမ် ဒွန် အီ.
10 ဂေ ဒူအီ အီ ဒူပ် ဒါရာ, ဂေ ဒီ ခမ် မှာပ်, ခမ် ကာဆမ် ဒိူင်. ခုဝ်, ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ဂေ အီ တူ ဘူင် ဒူပ် ဒါရာ ဒွန် ဒဲ, ဂေ ဒွန် အီ ဒီ လုဝ် ခမ် မှာပ်, ခမ် ပီ ဒိူင် အန် ဇဝ်.”
11 ပါယ် တီ န့ လိုဝ်း ဆီချာ, ဇဝ်ဖြာ တူ တဲး အာဆေ မိုဝ်း နဝ်း ဆိူဝ် နဝ်း မှာန် ကူပ် ဘူင် ဒူပ် အန် ဒါရာ. ခုဝ်, န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဂေ ဒူအီ အီ မိုဝ်း နဝ်း ဆိူဝ် နဝ်း မှာန်, ဂေ ဒီ ညှိုမ် ဘိုင် ဇဝ်ဖြာ ဆေဆေ ဒေါ ကွယ် ဂေ ဒဲင် ကာဒါယ် နီ.”
12 အာဆေ ဒူပ် ဒါရာ, အန် တူ လုဝ် ညှိုမ် ဘိုင် ဇဝ်ဖြာ. ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် တဝ်း, “အာဆေ ဘူင် ဒူပ် ဆီချာ ဒါရာ, အာဆာက် အန် ဒီ ဘော ဒါခိုယ် ကူပ် ဒူပ် အန် ဒါရာ တီ.”
13 ဇဝ် ယေဆူ ယီ ဟဲ့ ထုတ် လေး အေ, ကွဲ့ တဲး အေ လုဝ် ဒူပ် ဒါရာ, ကွဲ့ တဲး အေ ခမ် ကာဆမ် ဒိူင် ဇဝ်ဖြာ. ဒေါ ခမ် ဇဝ် ယေဆူ ဒီ ယမ် ဒဲင် ရွင့် ကာဝဲ့, အန် ဟဲ့ ခမ် တူတ့် ပီ ဒိူင် ဇဝ်ဖြာ ကာဒါင် အေ. ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “ဝီ အီ ခမ် ဒီ ဟွယ် ဒဲင် ရွင့် ကာဝဲ့, အန် မုး ဝီ အီ ခမ် မှာပ်, ခမ် ဆမ် ဒိူင်.”
14 ဇဝ် ယေဆူ ဟဲ့ ထုတ် လေး အေ ပါယ် တီ, တဲး ဘော ဒူအီ အာမျုဝ် ဟဝ် ပွိုန် မွင့်ကာရာ ပီ ဒွိုမ် ဒွါ ဇဝ်ဖြာ ဒီ ဒါ အာဘြာဟမ် တွိုန်. အီ မုး အေ, ကူပ် ညှိုမ် အေ ဂြုဝ်း ပီ ကာဆဲန့် ဇဝ်ဖြာ တီ, အေ မိူဝ် ပွိုန် နဝ်း ဖွိုမ် ဇဝ်ဖြာ.
15 အိုယ် ဘေ ဘီနွင် အုဝ်, အုဝ် ကာလာင် အူဖာမာ ပီ နပ် ဘေ ဒွန် အီ. ဆေ ဒူအီ အာ ဝီ ဟဲ့ ဟွတ့် လာယ် ဒွါ ကာဒိက် ဆတ်ဇာ, ဆေ ဂါယ် ဟဲ့ ဟွတ့် လာယ် ဖြူမ်, ဟဲ့ ဟွတ့် ဒဲမ် အုန်, ဟဲ့ ဟွတ့် ပိတ် ကာနူ မာ, အာဝ် မိုဝ်း အာဆေ အီ ပွိုန် ပျာတ့် လွင် အန် တီ. အာဝ် မိုဝ်း အာဆေ ဝီ ပွိုန် ဒဲမ် ဟပ် ပေါ န့ ပွါ.
16 ပါယ် တီ, ဇဝ်ဖြာ ဟဲ့ ဒွါ ကာဒိက် ဆတ်ဇာ ဒီ ဒါ အာဘြာဟမ် ဘော ဒီ လှုက်လှာန် အန်. ခဲင် ဘပ် ဇဝ်ဖြာ န့ ယီ တူ တဝ်း, အန် ဇဝ် ဒွါ ကာဒိက် ဆတ်ဇာ ဒီ လှုက်လှာန် ဒါ အာဘြာဟမ် ဘောကာဂ့လျီတ်. အန် မိူဝ် တူ ကာလာင် လွင် ဒူအီ ကိူန်. ကာဒိက် ဆတ်ဇာ တီ ဇဝ်ဖြာ ဒွါ ဒီ လှုက်လှာန် ဒါ အာဘြာဟမ် အာဒါ အူ ဝီ, အီ မုး ဇဝ် ယေဆူ.
17 ပီ ဆီ ကာလာင် အုဝ် ဒီ ဘေ န့ ပါယ် နီ. ကာဒိက် ဆတ်ဇာ ပီ ဒွါ ဇဝ်ဖြာ ဒီ အာဘြာဟမ် တီ, န့ ဒီ ကွယ် ဆေဆေ. ဝါယ် ဟဲ့ ဒွါ ဇဝ်ဖြာ ကာဒိက် ဆတ်ဇာ တီ, ဒေါ ဟဲ့ ဝီ ပွိုန် ဖွုန် မာယဝ်း ဒီ အူယ် ဂိုဝ် ဆီနမ်, ဇဝ်ဖြာ ဟဲ့ ဝီ ဒွါ ဒါရာ ဒီ ဒူအီ အီဆာရေလ. န့ ပီ ဘော ဟဲ့ မိုဝ်း ဒါရာ တီ မိူဝ်, န့ ယီ တူ ပွိုန် ပျာတ့်, တူ ပွိုန် ဝဲန် ကာဒိက် ဆတ်ဇာ ပီ ဒွိုမ် ဒွါ ဇဝ်ဖြာ ဒီ ဒါ အာဘြာဟမ်.
18 ခုဝ်, ဆေ အေ ပွိုန် ခါဂုန် ပီ ဒွါ ဇဝ်ဖြာ ကူပ် ဘူင် ဒူပ် အေ ဒါရာ, အာဝ် ဟူ လုဝ် ကာဒိက် ဆတ်ဇာ ပီ ဒွါ ဇဝ်ဖြာ ဒီ အာဘြာဟမ်. မာလဲ, ဇဝ်ဖြာ အီ နပ် ဒီ ဂေဇူ အီ, အန် ယီ ဒွါ ခါဂုန် ဒီ အာဘြာဟမ် ကူပ် ဟဲ့ ဟွတ့် ဒွါ အန် ဇဝ် ကာဒိက် ဆတ်ဇာ ဒီ အာဘြာဟမ်.
19 ဆေ န့ ပါယ် တီ, မှဝ် န့ ပါယ် ပီ ဒွါ ဇဝ်ဖြာ ဒါရာ တီ.း အန် ဒွါ ဒါရာ တီ, တဲး အေ နပ် ပီ လုတ့် ပီ ကာလိုပ် အေ. ဇဝ်ဖြာ ဘော တဲး ဒူအီ မိုဝ်း ဒါရာ တီ, တဲး န့ ကော ဇမ် ပန် ဒီ တး လှုက်လှာန် အာဘြာဟမ်, ဝီ ပီ ဒွါ အန် ဇဝ် ကာဒိက် ဆတ်ဇာ တွိုန်. အန် ဇဝ် ဟဲ့ တဲး ဂေ အာမူ အာမာတ် ဇဝ်ဖြာ ဒိုဝ်း ဒါရာ တီ, ဒွါ ဒီ ဒူအီ အီ ကွယ် ဒီ ကာတဲ, အီ မုး အာမုဝ်ဆဲ တွိုန်. ဒူအီ အီ ကွယ် ဒီ ကာတဲ တီ ဟဲ့ ဝီ ဒွါ ဒါရာ တီ ဒီ ဂေ ဒူအီ ဘောကာဂ့လျီတ်.
20 ဒူအီ အီ ကွယ် ဒီ ကာတဲ တီ, အန် တူ လာယ် ဘာ့ မီ အူ ဘ့လာက်. အန် လုဝ် ထူမ် ဘော အာ ဘ့လာက်. ဒေါ ဒွါ ဇဝ်ဖြာ ကာဒိက် ဆတ်ဇာ ဒီ အာဘြာဟမ်, အန် ယီ တူ လုဝ် ဒူအီ အီ ကွယ် ဒီ ကာတဲ. ဟဲ့ မုး မီ အန် အီ ကွယ် အူ ဘ့လာက်, အန် ကာလာင် ဆိူဝ် ဒီ ဒါ အာဘြာဟမ်.
21 န့ ပါယ် တီ. ဆေ ဘေ ထာင်, ဒါရာ တီ ဟဲ့ လာယ် ကာဘး ဒီ ကာဒိက် ဆတ်ဇာ ပီ ဒွါ ဇဝ်ဖြာ, အာဝ် မုး ပါယ် တီ. ခုဝ်, ဆေ ဇဝ်ဖြာ ဘ့လေး အုန် ဒါရာ တီ ကူပ် ဆီ တဲး အန် အာဆာက် ကာမာယ် ဒီ ဒူအီ, ဒူအီ ဒီ ဝီ ပွိုန် နဝ်း ဆိူဝ် နဝ်း မှာန် ကူပ် ဒူပ် ဂေ ဒါရာ.
22 မာလဲ, ခဲင် ဘပ် ဇဝ်ဖြာ န့ ယီ တဝ်း, ဒူအီ ဒဲင် ကာဒါယ် နီ, ဂေ ဘောကာဂ့လျီတ် ဟဲ့ မိုဝ်း မှာပ်. ဟဲ့ ပီ ဂေ ကွယ် ခဲင် ကာပိုမ်, အာဝ် ပွိုန် လေး. ဇဝ်ဖြာ ယီ ဒွါ ကာဒိက် ဆတ်ဇာ ဘော အာဆာက် ကာမာယ် ဒီ ဒွန် အီ အီ ညှိုမ် ဘိုင် ဇဝ် ယေဆူ.
23 အာတ့် ညှိုမ် အေ ဒီ ဇဝ် ယေဆူ, န့ ပီ အေ ဟဲ့ ကွယ် ခဲင် ကာပိုမ် ကူပ် လုဝ် ဒူပ် အေ ဒါရာ. အေ ဟဲ့ ကွယ် ပါယ် တီ, တဲး န့ ကော ဇမ် ပန် ဒီ ဘျ ဇဝ်ဖြာ ဒီ အေ လွင် ပွိုန် အေ ဒီ ညှိုမ် ဇဝ် ယေဆူ.
24 ပါယ် တီ, န့ ပီ ဒါရာ ဟဲ့ ဘ်ု အေ, ဘော ယဲတ့် တဲး အေ ညှိုမ် ဇဝ် ယေဆူ, တဲး ဇဝ်ဖြာ ပွိုန် ဒီ ဒွါ နဝ်း ဆိူဝ် နဝ်း မှာန် ဒီ အေ ကူပ် ညှိုမ် အေ ဇဝ် ယေဆူ.
25 ဒေါ တီ နီ, ကူပ် ပွိုန် ညှိုမ် အေ ဇဝ် ယေဆူ, အေ မိူဝ် ဟဲ့ ဟွတ့် လွတ်. အေ အာဝ် ဟူ လုဝ် ဒူပ် ဒါရာ.
26 ပါယ် တီ, ကူပ် ညှိုမ် ဘိုင် ဘေ ဇဝ် ယေဆူ, ဘေ ဘောကာဂ့လျီတ် ဟဲ့ ဘဲန် ဂွန် ဇဝ်ဖြာ.
27 ခုဝ်, ဘေ အီ ဟဲ့ ခမ် ဒီ စိုပ် ခဲင် အိုမ် ကူပ် ညှိုမ် ဒူပ် ဘေ ဇဝ် ယေဆူ, ဘေ ဟဲ့ မိုဝ်း အာဆာက် ကာမာယ် ပီ ဒွါ ဇဝ် ယေဆူ. န့ ပီ ဘေ ဟဲ့ စှိုပ် ခြိုင် ကာမာယ်.
28 ခုဝ် အန် တီ အာဝ် ဟူ လုဝ် ကာယဝ်း ဒူအီ. ဘော မုး ဒူအီ ယူဒါ ဘော ဒူအီ ဂြိက်, ဘော မုး မှာယ် အီ ဘော အီ ဟဲ့ ကွယ် ထင်ဟာင်,aဘော မုး အီဘိုန့် အီမာယ်, ဘေ ဘောကာဂ့လျီတ် ဟဲ့ မုး တူတ့် အူ မျုဝ် ကူပ် ညှိုမ် ဘေ ဇဝ် ယေဆူ.
29 ဆေ ဘေ ဟဲ့ ဘဲန် ဒူအီ အီ ညှိုမ် ဘိုင် ဇဝ် ယေဆူ, ဘေ ဟဲ့ ဘဲန် ဘော လှုက်လှာန် အာဘြာဟမ်. ဘေ မိူဝ် ဒီ ပွိုန် ခါဂုန် ပီ ဒွိုမ် ဒွါ ဇဝ်ဖြာ ကာဒိက် ဆတ်ဇာ, ပီ တဝ်း အန် ဒီ ဒွါ.

GAL 4
1 အုဝ် ယီ တဝ်း, ဆေ န့ မိုဝ်း အီ ဒီ ပ့လု ခါဂုန် ဂုန့် အန်, ဒေါ ဆီ မုး အန် ဂွန်, အန် ပီ ဘော ဟဲ့ ပွိုန် တူတ့် ခါဂုန် ဒွန် မျုဝ် မိူဝ်, အန် ယီ ဆီ လုဝ် ခမ် ပီ မှာယ်.
2 န့ ဒီ မိုဝ်း ဒူအီ အီ အိုပ် အန် ဘော ဒူအီ အီ ယွတ် မဲန် ကြုဝ်ကြာမ် အန် တီ ဒွန် မျုဝ်, တဲး န့ ကော ဇမ် အာခြာဝ် ပီ ဒွိုမ် ကာလာင် ဂုန့် အန်.
3 အေ ဒေါ တီ နီ, အေ ဘော ပီ ပါယ် တီ. ဒေါ ဆီ မုး အေ ဂွန်, ဂေ ကာနမ် အီ အိုပ် ဒွန် မျုဝ် ဒဲင် ကာဒါယ် ဘော ခဲင် ဘ့လေန့်, ဂေ ဟဲ့ ဒွိုမ် အိုပ် အေ, တဲး န့ ပီ အေ ဘဲန် မှာယ် ဂေ.
4 မာလဲ, ဒေါ ဟဲ့ နုဝ့် ဟဲ့ ဇမ် အာခြာဝ် အန်, ဇဝ်ဖြာ ဟဲ့ တိုယ် ဂွန် အန် တဲး အန် ဂွိုတ် ဘဲန် ဒူအီ. တဲး ဘော အန် လုဝ် ဒူပ် ဒါရာ.
5 ပါယ် တီ, ဇဝ်ဖြာ ဆီ တဲး အန် ပွိုန် ဒီ ထုတ် လေး ဂေ ဒူအီ ပီ အိုပ် ဒါရာ, တဲး အေ ဘောကာဂ့လျီတ် ပွိုန် ဒီ ဘဲန် ဂွန် ဇဝ်ဖြာ.
6 ကူပ် ဟဲ့ ဘဲန် ဘေ ဂွန် အန် ဇဝ် တီ, ဇဝ်ဖြာ ဟဲ့ တဲး နဝ်း ဖွိုမ် အန် အီ ကွယ် ခဲင် နဝ်း ဂွန် အန် ဝီ လိုပ် ကွယ် ခဲင် နဝ်း ဘေ. နဝ်း ဖွိုမ် အန် တီ, အန် တဲး အေ တဝ်း, “ဂုန့်” ဒီ ဇဝ်ဖြာ.
7 ကူပ် န့ ပါယ် တီ, ဘေ အာဝ် ဟူ ဘဲန် မှာယ် အာဆေ. ဘေ ဟဲ့ ဟွတ့် ဘဲန် ဂွန် ဇဝ်ဖြာ. ကူပ် ဟဲ့ ဘဲန် ဘေ ဂွန် ဇဝ်ဖြာ, ဘေ မိူဝ် ပွိုန် ဒီ အိုပ် ခါဂုန် ပီ ဒွါ ဇဝ်ဖြာ.
8 အာတ့် နီ, အာတ့် နပ် ဆီချာ ဘေ ဇဝ်ဖြာ, ဂေ ကာနမ် ဟဲ့ အိုပ် ဘေ. ဂေ ယီ တူ မုး ဇဝ်ဖြာ အီ ဘွတ် အီ မျာတ်.
9 ဒေါ တီ နီ, ဘေ ဟဲ့ ဟွတ့် နပ် ဆီချာ ဇဝ်ဖြာ. ဇဝ်ဖြာ မိူဝ် ဟဲ့ ဟွတ့် နပ် ဆီချာ ဘေ. မှဝ် န့ ပါယ် ပီ ဝီ ဆီ ဘိုင် ဘေ ကာနမ် အီ အိုပ် ကာဒါယ်, ယီ တူ မိုဝ်း ပ့လူမ်, တူ မိုဝ်း ဟဲန့်.း မှဝ် န့ ပါယ် ပီ ဝီ ဆီ ဘဲန် ဘေ မှာယ် ဂေ ကာနမ် ပေါ အူ ဇေန့်.း
10 ဘေ ဘော ဝီ ရဝ်း ဆီနမ်, ရဝ်း မာဂျီန်, ရဝ်း ဆီငဲ, ရဝ်း ယာမ်.
11 န့ ဘော ဘဲန် နဝ်း မှဲ ဒီ အုဝ် ကူပ် ဘေ. အုဝ် ဘော ယုဝ် ဂါန် ပဲ့ ဟဲ့ ဂျုဝ်ဂျာ အုဝ် ဒီ ဘူင် ဒါင် ဘေ, န့ ဒီ စှိုမ် ဒီလူယ် ဒီလာယ်.
12 အိုယ် ဘေ ဘီနွင်, အုဝ် ဆီ တဲး ကာဆဝ် ဘေ ဘဲန် ပီ အုဝ်. ခုဝ်, အုဝ် မိူဝ် ဟဲ့ ဘဲန် ပီ ဘေ. ဘေ မိူဝ် တူ ဒွိုမ် ဘူင် လုတ့် မာဆေ ဒီ အုဝ်.
13 ယုဝ် ဘေ ဆီ နုဝ်, ဒေါ ဂုဝ် ဒီ ကာစုး အုဝ် ဒီ ကာလာင် ဂြုဝ်း ဇဝ်ဖြာ အီ တဲး နဝ်း ဘေ ဒါခိုယ်, န့ မုး ကူပ် ဟဲ့ ဆဝ်ဖိုဝ် အုဝ်.
14 ဒေါ အန် တီ အုဝ် ပီ ဆ ကွယ် ဒါခိုယ် မိူဝ်, န့ ဘဲန် ညှာပ် ဒီ နဝ်း ဘေ. ဘေ ယီ တူ မိုဝ်း နဝ်း အီ တူ ရုဝ်ဆေ အုဝ်, အီ တူ ရွုး အုဝ်. မာလဲ, ဘေ ဟဲ့ ရွုး အုဝ်, တဲး န့ ပီ ဘေ ရွုး အာမူ အာမာတ် ဇဝ်ဖြာ ဘော ဇဝ် ယေဆူ.
15 ယုဝ် မိူဝ် ဘေ ဟဲ့ ပိဝ် ဒေါ ဒါခိုယ် ဒေါ ကျဝ် ဒီ နဝ်း ဘေ တီ.း ဒေါ အန် တီ ဆေ န့ ဇာင် ပွိုန်, ဘေ ကော ဆီ ဂွဲ့ လေး ဘော ငါယ် ဘေ ဒွါ ဒီ အုဝ်. အုဝ် ဟဲ့ နပ် ဆီချာ လွင် အန် တီ.
16 မာလဲ, ဒေါ တီ နီ, ကူပ် ကာလာင် အုဝ် ဂြုဝ်း ဇဝ်ဖြာ နာ မုး နာ မှာန်, ကွဲ့ တဲး ဘေ ထာင်, အုဝ် ဟဲ့ ဝီ ဘဲန် ရန်ဆူ ဘေ.
17 ဒူအီ ဂေ တွိုန်, ဂေ ပီ ဘော ဟဲ့ ဂျုဝ်ဂျာ ဒီ တဲး ဘေ ဒူပ် ဂေ မိူဝ်, ပီ ဆီ ဘူင် ဂေ ယီ တူ မွှိုမ်. ဂေ ဆီ ဘူင် တဲး ဘေ လာယ် ကာဂဝ်း ဒီ အုဝ်, တဲး ဘေ ဝီ ဂျုဝ်ဂျာ ဒီ ဘူင် ပီ အိုင် ဂေ.
18 ဘေ ယီ မိုဝ်း နဝ်း အီ ဂျုဝ်ဂျာ ဒီ ဘူင် ဘဲန် မျုဝ် ဘဲန် မျုဝ်. ဆေ န့ မုး နာ ဘွတ် နာ မွှိုမ် ပီ ဆီ ဘူင် ဘေ, ဟဲ့ ကာအာပ် မိုဝ်း နဝ်း ဇိုဝ် တီ ဆေဆေ. ကွဲ့ တဲး ဘေ မိုဝ်း နဝ်း ဇိုဝ် တီ မီ ဒေါ ကွယ် ရိုမ် အုဝ် ဒူပ် ဘေ.
19 အိုယ် ဘေ ဂွန် ပီ ရွက့် အုဝ်, န့ ဟဲ့ ဆဝ် ကာဆဝ် ဒီ နဝ်း အုဝ်, ဟဲ့ ပီ အီဘိုန့် ဆဝ် ဒီ မိုဝ်း ဂွန်. ခုဝ်, အုဝ် ဆီ တဲး နဝ်း ဘေ ပီ နဝ်း ဇဝ် ယေဆူ.
20 ဒေါ တီ နီ, နဝ်း အုဝ် ဟဲ့ ဘ့လိူင် ကူပ် ဘေ. အုဝ် ယီ ဟဲ့ ကာပြာ ကာဆဝ် ဒီ ကွယ် ရိုမ် ဒူပ် ဘေ, တဲး အုဝ် ပွိုန် ဒီ ကာပ့လုတ် နဝ်း အုဝ်, ဝီ ကာလာင် ဂြုဝ်း ဒါခိုယ် ဒီ ဘေ.
21 အုဝ် ဆီ ကာလာင် ဒီ ဘေ ဝီ အီ ဆီ ဒူပ် ဒါရာ. ဘေ တူ လှုဝ်း ပီ မာနုဝ် ဒါရာ တီ.
22 န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, အာဘြာဟမ် တွိုန်, အန် မိုဝ်း ဂွန် အာ ဝီ. အူ ဝီ အန် ဂွိုတ် ဒီ အီဘိုန့် အီ မုး ဒဲစေန့်. ပေါ အူ ဝီ အန် ဂွိုတ် ဒီ အီဘိုန့် အီ ကွယ် ထင်ဟာင်.a
23 ဝီ အီ ဂွိုတ် ဒီ ဒဲစေန့် တွိုန်, အန် မုး ဂွန် ဒူအီ အီ ပီ ဒူအီ ဒွန် အီ. ဝီ အီ ဂွိုတ် ဒီ အီဘိုန့် အီ ဟဲ့ ကွယ် ထင်ဟာင် တွိုန်, အန် ဘဲန် ဂွန် အာဘြာဟမ် ကူပ် ဟဲ့ ဒွါ ဇဝ်ဖြာ ကာဒိက် ဆတ်ဇာ ဒီ အာဘြာဟမ်.
24 လွင် အန် တီ, န့ ဟဲ့ ဘဲန် အူဖာမာ. အီဘိုန့် အာ ဝီ တီ, ဂါယ် ပီ ပီ လာယ် ကာဆဲန့် ဇဝ်ဖြာ အာ မျုဝ်. အူ မျုဝ် န့ မုး ပီ လာယ် ကာဆဲန့် ဇဝ်ဖြာ ဒီ အာမုဝ်ဆဲ ဒီ နွန် ဆီနာယ် တွိုန်. ပီ လာယ် ကာဆဲန့် ဇိုဝ် တီ, န့ ပီ နာင် ဟာဂါ တွိုန်. ဂွန် ပဲ့ ဟဲ့ ပွိုန် အန်, ဂေ ဟဲ့ ဘဲန် မှာယ် အီ ဆိန့် ဒေါ ဂွိုတ် ဂေ.
25 နာင် ဟာဂါ တီ ဘော ဂွန် အီမာယ် အန်, ဂေ ကွယ် ခဲင် အိူင် အာရာပ်. အိူင် တီ, န့ ပီ မိူင် ယေရူဆာလဲမ် အီ ကွယ် ဒေါ တီ နီ. ဘော မိူင် တီ ဘော ဒူအီ အီ ကွယ် ခဲင် မိူင် တီ ဒွန် အီ, ဂေ ဘဲန် တူတ့် မှာယ် အီ ဟဝ်, တူ ပွိုန် ကွယ် ထင်ဟာင်.
26 မာလဲ, န့ မိုဝ်း မိူင် ယေရူဆာလဲမ် ပေါ အူ မိူင် အီ ကွယ် နာ ဒဲင်. န့ ပီ အီဘိုန့် အီ ကွယ် ထင်ဟာင် တွိုန်. အန် ဘော ဘဲန် မာ ဒင် အေ ဘောကာဂ့လျီတ်, အီ ညှိုမ် ဇဝ် ယေဆူ.
27 ခဲင် ဘပ် ဇဝ်ဖြာ ဟဲ့ ဒဲမ် တဝ်း, “အိုယ် မဲ အီဘိုန့် အီ မှန်, အီ တူ ဒွိုမ် မိုဝ်း ဂွန်, တဲး မဲ ခူယ် ဒါခိုယ်. အိုယ် မဲ အီဘိုန့် အီ တူ ဒွိုမ် မိုဝ်း ဝတ့် ဆဝ် ဒီ ဂွန်, တဲး မဲ ဘျုဝ် ဒါခိုယ် ဘော ကာလာင် ဂြုဝ်း တာင်. ခုဝ်, အီဘိုန့် ပီ ဝဲန် အီမာယ် အန်, အန် ဝီ မိုဝ်း ဂွန် ကိူန် လွှိုမ် အီဘိုန့် အီ ဟဲ့ မိုဝ်း အီမာယ်.”
28 အိုယ် ဘေ ဘီနွင် အုဝ်, ဒေါ တီ နီ အေ ဟဲ့ ဘဲန် ဂွန် ဇဝ်ဖြာ ကူပ် ဟဲ့ ဒွါ ဇဝ်ဖြာ ကာဒိက် ဆတ်ဇာ. ပါယ် တီ, အေ ပီ အာဆဲက် တွိုန်.
29 ဒေါ ကွယ် အာဆဲက် တီ, ဂွန် အီ ပီ ဒူအီ ဒွန် အီ ဟဲ့ ခါနှာပ် ဂွန် အီ ဂွိုတ် ကူပ် ပဲ့ ဟဲ့ ဘူင် နဝ်း ဖွိုမ် ဇဝ်ဖြာ. ဘော ဒေါ တီ နီ, န့ ဘော ပါယ် တီ.
30 မာလဲ, န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဆုတ့် တဝ် အီဘိုန့် အီ မုး မှာယ် တီ ဂါယ် ဂွန် အန်. ဂွန် မှာယ် တီ, အန် တူ ပွိုန် ခါဂုန် ပီ ဂွန် အီ ကွယ် ထင်ဟာင်.”
31 ပါယ် တီ, တဲး ဘေ ဘီနွင် နပ်, အေ တူ မုး ဂွန် မှာယ်. အေ မုး ဂွန် အီ ဟဲ့ ကွယ် ထင်ဟာင်.

GAL 5
1 ဇဝ် ယေဆူ ဟဲ့ တဲး အေ လွတ်, တဲး အေ ကွယ် ထင်ဟာင်.aအာဝ် လုဝ် ဝီ ဘဲန် မှာယ် ပေါ အူ ဇေန့်. တဲး ဘေ ညှိုမ် ဆီချာ, ကွဲ့ တဲး ဘေ ဝီ ခမ် ဒုက် ပီ ပီ လုဝ် ခမ် မှာယ်.
2 တဲး ဘေ ထူမ် ဂြုဝ်း ပီ ကာလာင် အုဝ် အာပေါလူ နီ. ဆေ ဘေ ခမ် ဒီ ဆွာ့ ဝဲန် ဟုန် လခါနာ အီမာယ်, န့ ပီ ဇဝ် ယေဆူ အာဝ် မိုဝ်း အာဂျိုဝ် မာဆေ ဒီ ဘေ.
3 အုဝ် ကာလာင် ပေါ အူ ဇေန့် ဒီ ဂေ ဒူအီ အီ ခမ် ဒီ ဆွာ့ ဝဲန် ဟုန် လခါနာ တီ ဒွန် အီ, ဂေ ဒီ လုဝ် ဘူင် ဒူပ် ဒါရာ ဒွန် ညွင့်.
4 ဘေ ဒွန် အီ အီ ဘူင် ဒူပ် ဒါရာ, တဲး ဘေ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ ဒီ ဘေ, ဘေ ဟဲ့ လာယ် ကာဂဝ်း ဒီ ဇဝ် ယေဆူ. ဘေ ဟဲ့ ဝဲန် ပီ ဂေဇူ ဇဝ်ဖြာ ဒီ ဘေ.
5 အီ မုး ယေ, နဝ်း ဖွိုမ် ဇဝ်ဖြာ ဟဲ့ တဲး ယေ နပ် ဆီချာ, ယေ ဒီ ပွိုန် နဝ်း ဆိူဝ် နဝ်း မှာန် ကူပ် ညှိုမ် ဘိုင် ယေ ဇဝ် ယေဆူ.
6 ဆေ အေ ညှိုမ် ဘိုင် ဇဝ် ယေဆူ, ပီ ဘော ခမ် ဒီ ဆွာ့ ဝဲန် ဟုန် လခါနာ, ပီ ဆ ခမ် မိူဝ်, န့ တူ မိုဝ်း ဒီခုဝ် မာဆေ. အေ လုဝ် ညှိုမ် ဘိုင် ဇဝ် ယေဆူ ဘော ရွက့် အီ ဟဝ်. အာတီ ဟဲ့ အာရေ တာင်.
7 အာတ့် နီ ဘေ ဟဲ့ ညှိုမ် ဆီချာ. န့ ပီ ဘေ ဟဲ့ လာယ် ကာခဲန့် ကာဘ့လဲပ် ဆီချာ ဆီချာ. အာဆေ ဟဲ့ တး ခြဲ ဘေ, တဲး ဘေ စူ, ကွဲ့ ဟူ တဲး ဘေ ဒူပ် နာ မုး နာ မှာန်.
8 န့ တူ မုး အန် ဇဝ် အီ ဟဲ့ ဒဲ့ ဘေ ဒူပ် အန် တွိုန်, အီ ဟဲ့ ကာဆုး နဝ်း ဘေ ပါယ် တီ.
9 ဆီနမ် ဘြး ခါမုန် အီ စဲက်, န့ ပဲ ပီဘြး ခါမုန် ဘော ဒီက့လွုန်. ပါယ် တီ, ပီ မာနုဝ် ကာလိုပ် အီ စဲက်, န့ ဘော နပ် ဒီ တဲး ဘေ ဘော ဖိုင် ကာလိုပ်.
10 ပီ ဘော တဝ်း ပါယ် တီ မိူဝ်, အုဝ် ယီ ညှိုမ်, အန် ဇဝ် တူ တဲး ဘေ ညှိုမ် ကာလိုပ်. ဒူအီ အီ ဆီ ဝ်ု နဝ်း ဘေ တီ, အန် ဘော မုး အာဆေ, အန် ယီ လုဝ် ခမ် မှာပ် အန်.
11 အိုယ် ဘေ ဘီနွင်, ဆေ န့ ယီ မုး အုဝ် အီ တဝ်း, တဲး ဘေ ဆွာ့ ဝဲန် ဟုန် လခါနာ အီမာယ်, ဒုက် ပဲ့ ဟဲ့ ခမ် အုဝ် ဒီ ဒူအီ ယူဒါ အာဝ် မိုဝ်း ဒီခုဝ်. ဆေ အုဝ် ကာလာင် လွင် လုဝ် ဒူပ် ဒါရာ, ဘော ပီ ပီရူ ဂေ ဒူအီ ယူဒါ ဒီ ဇဝ် ယေဆူ အီ ဟဲ့ ခမ် ဒီ ယမ် ဒဲင် ရွင့် ကာဝဲ့, န့ တူ မိုဝ်း ဒီခုဝ်.
12 အီ မုး ဂေ ဒူအီ အီ မာနုဝ် ကာလိုပ် ဒီ ဘေ, အုဝ် ဆီ တဲး ဂေ ဘူင် တူတ့် ပီ မာနုဝ် ဂေ, တဲး ဂေ ဝီ ဆး ဒုဝ် ဘြိမ် ဂေ.
13 ဘေ ဘီနွင်, ဇဝ်ဖြာ ဟဲ့ ဆီ တဲး ဘေ ကွယ် ထင်ဟာင်. ကူပ် ဟဲ့ ကွယ် ထင်ဟာင် ဘေ ပါယ် တီ, ဘေ ကွဲ့ တဲး ဘေ ဝီ ဘူင် ခဲ့ ပီ အိုင် ဒုဝ် ဘြိမ် ဘေ. တဲး ဘေ ယီ လာယ် စွယ်, လာယ် ရွက့် ကာဝေ.
14 ခုဝ်, ခဲ့ မိုဝ်း ဒါရာ ဒွန် ညွင့်, ဆီဖဝ် အန် ဟဲ့ ပွိုန် ဟပ် ခဲင် ဒါရာ အူ ညွင့် အီ တဝ်း, “တဲး မဲ ရွက့် အီ ဟဝ်, တဲး န့ ပီ မဲ ရွက့် ဒုဝ် မဲ.”
15 တဲး ဘေ ဆာဒိက်, ဆေ ဘေ ဘူင် ပီ ဒုဝ် ဆတ် အီ လာယ် ကာကဝ့် လာယ် ကာကာပ်, ဘေ ဒီ ဘော လိုဝ် စှိုမ် တူတ့် ဒွန် အီ.
16 ခုဝ်, အုဝ် တဝ်း ဒီ ဘေ, တဲး ဘေ ဘူင် ဒူပ် ပီ ဘျ နဝ်း ဖွိုမ် ဇဝ်ဖြာ ဒီ ဘေ. ဆေ ဘေ ဘူင် ပါယ် တီ, ဘေ တူ ဘူင် ဒူပ် ပီ အိုင် နဝ်း ဘြိမ် ဘေ အီ အွန် ဒီ ဘူင် မှာပ် ဆေဆေ.
17 ခုဝ်, ပီ အိုင် နဝ်း ဘြိမ် အေ တီ, န့ လာယ် ကာဘး ဒီ ပီ အိုင် နဝ်း ဖွိုမ် ဇဝ်ဖြာ. ဘော ပီ အိုင် နဝ်း ဖွိုမ် ဇဝ်ဖြာ, န့ ဘော လာယ် ကာဘး ဒီ ပီ အိုင် နဝ်း ဘြိမ် အေ တီ. နဝ်း အာ မျုဝ် တီ, ဘော လာယ် ကာဂုဝ်း ခဲင် နဝ်း ဘေ, ကွဲ့ တဲး ဘေ ဘူင် ပီ ဆီ ဘူင် ဘေ.
18 ဆေ ဘေ ယီ ဘူင် ဒူပ် နဝ်း ဖွိုမ် ဇဝ်ဖြာ, ဒါရာ အာဝ် ဟူ ပွိုန် အိုပ် ဘေ.
19 ပီ အိုင် နဝ်း ဘြိမ် အေ ဒူအီ, န့ ဟဲ့ လိုဝ်း ဆီချာ. န့ ဘော မုး နဝ်း ဆီ လာယ် လုတ့် လာယ် လာယ်, ဘော နဝ်း ကာဝါတ့်, နဝ်း ဆီ ဘူင် အီ မွှိုမ် ကာအိး မွှိုမ် ကာဒါတ့်.
20 ဘော နဝ်း ဆီ ကြိုပ် အာရိုပ် ရာင်, ဂါဝ် ပွုန် ကာနမ်, ဘော နဝ်း အီ ဇွင့် အီ ဟဝ်, တူ လာယ် ဆီဖဝ် ဒီ အီ, ဘော လှယ် အီ ဟဝ်, ဘော နဝ်း ရူ စာဝ် ဒီ အီ, လာယ် ကာခဲတ့် လာယ် ကာခဲန့်, လာယ် ကာဂဝ်း လာယ် ကာယာန်, ဘော နဝ်း လာယ် ကာယဝ်း ကာရေး.
21 န့ ဘော မုး နဝ်း ဆီ လာယ် ဆီဂဲ့, ဘော ဒျီင် ပဝ်း တဲး ကော ယိုတ့်, ဘော လိုပ် ဘ့လွယ် ဘူင် ဆီနန် ဆီနိူင်. လွင် ဇိုဝ် တီ, ဒွန် မျုဝ် အုဝ် ဟဲ့ ဟွတ့် ဒွိုမ် ဒမ် ဆာဒိက် ဒီ ဘေ. ဒေါ တီ နီ, အုဝ် ပီ ဝီ ကာလာင် ဒီ ဘေ ပေါ အူ ဇေန့် တဝ်း, ဒူအီ အီ ဘူင် ပါယ် တီ, ဂေ တူ ပွိုန် ဒီ လိုပ် ခဲင် မိူင် ပီ အိုပ် ဇဝ်ဖြာ.
22 အီ မုး အာဂျိုဝ် ပီ ဒွါ နဝ်း ဖွိုမ် ဇဝ်ဖြာ ဒီ အေ, န့ ဘော တဲး အေ နပ် ဒီ လာယ် ရွက့်, တဲး အေ မိုဝ်း နဝ်း ဒါခိုယ်, နဝ်း ယေန်, နဝ်း ခမ် ဒီ ယိူန်, နဝ်း ဆီ ဂေဇူ အီ, ဘူင် နာ မွှိုမ် ဒီ အီ, ဘူင် နာ မှာန် ဆေဆေ,
23 ဘော နဝ်း န့စု န့စမ်, နဝ်း အီ ပဲ ဒီ အိုပ် ဒုဝ် ဘြိမ် အေ. ဆေ အေ မိုဝ်း နဝ်း ဇိုဝ် တီ ဒွန် မျုဝ်, န့ တူ ကာဘး ဒီ ဒါရာ ဇဝ်ဖြာ ခေါ အူ ညွင့်.
24 ဒူအီ အီ ဟဲ့ တဲး ဇဝ် ယေဆူ ဘဲန် ဒါ ကာညာ အီ အိုပ် ဂေ, ဂေ ဟဲ့ တဲး နဝ်း ဘြိမ် ဂေ ယမ် ဒဲင် ရွင့် ကာဝဲ့. ဘော နဝ်း ကာဝါတ့် ဂေ ဘော ပီ အိုင် နဝ်း ဘြိမ် တီ ဒွန် မျုဝ် ဟဲ့ ဟွတ့် ယမ် ဒူပ် ဇဝ် ယေဆူ.
25 ကူပ် ဟဲ့ ဒွါ နဝ်း ဖွိုမ် ဇဝ်ဖြာ အာဆာက် ကာမာယ် ဒီ အေ, တဲး အေ ဘူင် ဒူပ် ပီ အိုင် နဝ်း ဖွိုမ် ဇဝ်ဖြာ.
26 တဲး အေ ဝဲန် နဝ်း ပီခိုက် ပီစာ, နဝ်း အီ လာယ် ပျာတ့် တဲး န့ ဘဲန် ဒေါဆ, ဘော နဝ်း လာယ် ဆီဂဲ့ လာယ် လှယ်.

GAL 6
1 အိုယ် ဘေ ဘီနွင်, ဆေ န့ ဘော မိုဝ်း အီ ဟဲ့ ကာလိုပ် ဒီ ဘူင် မှာပ်, ဘေ အီ ဟဲ့ တဲး နဝ်း ဖွိုမ် ဇဝ်ဖြာ အိုပ် နဝ်း ဘေ, ဘေ လုဝ် စွယ် ဒူအီ ဝီ တီ, တဲး အန် ဝီ နပ် ဒီ ညှိုမ် ဆီချာ ပီ ခါ အာတ့်. တဲး ဘေ ကာလာင် ဂြုဝ်း န့စု န့စမ် ဒေါ စွယ် ဘေ ဒီ အန်. တဲး ဘေ ဆာဒိက်, ယုဝ် ဘော ဘေ ဝီ ကာလိုပ် ဒီ ဘူင် မှာပ် ပါယ် တီ.
2 ဆေ ဘေ မိုဝ်း ဒုက် မိုဝ်း ညှာပ်, တဲး ဘေ လာယ် စွယ်. ဆေ ဘေ ဘူင် ပါယ် တီ, ဘေ ဘူင် ဒူပ် ဂြုဝ်း ဇဝ် ယေဆူ.
3 ဆေ ဒူအီ အူ ဝီ ယီ ထာင်, ဒုဝ် အန် ဟဲ့ ခိုက်ခမ်, မာလဲ, အန် ယီ တူ မိုဝ်း ဒီ ခိုက်ခမ် မာဆေ, ဒူအီ ဝီ တီ, အန် ကာလုဝ် ဒီ ဒုဝ် ဘြိမ် အန်.
4 တဲး ဘေ ဒွန် အီ ဆာခိ ဒီ ယွတ် ဂါန် ပီ ဘူင် ဘေ ဝီ မှဝ် ဝီ အန်. အာဝ် လုဝ် လာယ် ကာဂဝ် ဒီ ဂါန် ပီ ဘူင် အီ ဟဝ်. ဆေ ဘေ ဘူင် ပါယ် တီ, ဘေ ဒီ ဝီ မိုဝ်း နဝ်း တာင် ကူပ် ဂါန် ပီ ဘူင် ဘေ ရာင် အာဆေ ရာင် အန်.
5 ခုဝ်, ဒွန် အီ ဒီ လုဝ် ဘူင် ခဲ့ ပီ လုဝ် ဘူင် အန်.
6 အာဆေ ဟေန် ဂြုဝ်း ဇဝ်ဖြာ, အန် လုဝ် ဝီ ကာဆာင် ကြုဝ် အီ မွှိုမ် ခဲ့ ပီ မိုဝ်း အန် ဒွန် မျုဝ်, ဒွါ ဒီ ဒါ ဆာရာ အီ မာနုဝ် အန်.
7 ကွဲ့ တဲး အာဆေ ကာလုဝ် ဘေ. ခုဝ်, ဇဝ်ဖြာ တူ ခမ် အီ လုက်တာယ် အန်. အေ ဒူအီ, အေ ဘြတ် ဆီမာ မာဆေ, အေ ဒီ ဝီ ပွိုန် ဒီ ဆုဝ့် ပီ ဘြတ် အေ တီ.
8 ဒူအီ အီ ဘြတ် ဆီမာ ငှုဝ်, ဆေ အန် ပီ ဒူအီ အီ ဘူင် ပီ အိုင် နဝ်း ဘြိမ် အန် အီ နပ် ဒီ ဘူင် မှာပ် ဆေဆေ, အန် မိူဝ် ဒီ ဝီ ပွိုန် ဒီ ဆုဝ့် မီ မျုဝ် အီ နပ် ဒီ ကာပျာတ့် လိုဝ်. ဒူအီ အီ ဘြတ် ဆီမာ ငှုဝ် တီ, ဆေ အန် ယီ ပီ ဒူအီ အီ ဘူင် ပီ အိုင် နဝ်း ဖွိုမ် ဇဝ်ဖြာ, အန် မိူဝ် ဒီ ဝီ ပွိုန် အာဆာက် ကာမာယ် ကူပ် ဒူပ် အန် နဝ်း ဖွိုမ် ဇဝ်ဖြာ.
9 ပါယ် တီ, ကွဲ့ တဲး အေ နုန်, ကွဲ့ တဲး အေ ဒီလှး. တဲး အေ ဂျုဝ်ဂျာ ဒီ ဘူင် နာ ဘွတ် နာ မွှိုမ် ဆေဆေ. ဆေ အေ ယီ တူ နုန် ဒီ ဘူင် နာ မွှိုမ်, ဟီ ဇမ် အာခြာဝ် အန်, အေ ဒီ ပွိုန် အာဂျိုဝ် အန် အီ ပီ အေ ဆုဝ့် ငှုဝ်.
10 ခုဝ်, ဒေါ ဆီ ပွိုန် အေ ဒီ ဘူင်, တဲး အေ ဘူင် နာ မွှိုမ် ဒီ ဒူအီ ဒွန် အီ. ဒဲင် တီ, တဲး အေ စွယ် ဂေ ဘီနွင် အီ ဟဲ့ ညှိုမ် ဇဝ် ယေဆူ အာတ့် စွယ် အေ အီ ဟဝ်.
11 တဲး ဘေ ယွတ် ပဲ့ ပီ ဒဲမ် အုဝ် နီ. ဒုဝ် ပဲ့ တီ ဟဲ့ တာင် ကာဆဝ် ကူပ် ဟဲ့ ဒဲမ် အုဝ် တာ ဒဲ အုဝ်.
12 ဂေ အီ ဆီ တဲး အီ ဟဝ် အိူပ် ဂေ တွိုန်, ဂေ ဆီ ခါနှာပ် ဘေ, တဲး ဘေ ဆွာ့ ဝဲန် ဟုန် လခါနာ အီမာယ်. ဂေ တဝ်း ပါယ် တီ, ခုဝ်, ဂေ တူ ဆီ ခမ် ဒုက် ကူပ် ကာလာင် ဂေ လွင် ဇဝ် ယေဆူ ဟဲ့ ခမ် ဒီ ယမ် ဒဲင် ရွင့် ကာဝဲ့.
13 ဂေ ဒူအီ အီ ဟဲ့ ဟွတ့် ဆွာ့ ဝဲန် ဟုန် လခါနာ အီမာယ် တီ, ဘော ဂေ တူ ဘူင် ဒူပ် ဒါရာ. ဂေ ယီ ဆီ တဲး ဘေ ဆွာ့ ဝဲန် ဟုန် လခါနာ အီမာယ်, တဲး ဂေ ပွိုန် ဒီ ပီဖုင် ဂေ ကူပ် ဟဲ့ ဘူင် ဘေ ဒီ ဒုဝ် ဘေ ခဲ့ ပီ စ်ု ဒါရာ ယူဒါ.
14 အီ မုး အုဝ်, န့ မိုဝ်း မီ အူ မျုဝ် အီ တဲး အုဝ် ပီဖုင် နဝ်း အုဝ်. အုဝ် ပွိုန် ဒီ ကာလာင် လွင် ဇဝ် ယေဆူ အီ ဟဲ့ ခမ် ဒီ ယမ် ဒဲင် ရွင့် ကာဝဲ့. လွင် အန် တီ ဟဲ့ တဲး အုဝ် ပွိုန် ဒီ ပီဖုင် အုဝ်. ကူပ် ညှိုမ် အုဝ် ပါယ် တီ, အီ ကွယ် ဒဲင် ကာဒါယ် နီ ဒွန် မျုဝ် အာဝ် ဟူ မိုဝ်း အာရေ မာဆေ ဒီ အုဝ်. န့ ပီ ဟဲ့ ဟွတ့် ဟြာယ်, ဟဲ့ ဟွတ့် ကာဂဝ်း ဒီ အုဝ်. အုဝ် မိူဝ် ပီ ဒူအီ အီ ဟဲ့ ယမ် အီ ဟဲ့ ဟွတ့် ကာဂဝ်း ဒီ ဒွန် မျုဝ် အီ ကွယ် ဒဲင် ကာဒါယ် နီ.
15 ခုဝ်, ပီ ဘော ခမ် ဒီ ဆွာ့ ဝဲန် ဟုန် လခါနာ အီမာယ်, ပီ ဆ ခမ် မိူဝ်, အာရေ တူ တာင် မာဆေ. ဆေ အေ ဘိုင် ဇဝ် ယေဆူ, တဲး အန် ဒွါ အာဆာက် ကာမာယ် ဒီ အေ, အာတီ ဟဲ့ အာရေ တာင်.
16 ပါယ် တီ, ဂေ ဒွန် အီ အီ ဘူင် ဒူပ် ပီ တဝ်း အုဝ် နီ, တဲး အန် ဇဝ် ဂေဇူ ဂေ ဘော ဒွါ နဝ်း ဂတ် ဂျီတ် ဒီ ဂေ ဒွန် အီ. ဂေ ဒူအီ ဇိုဝ် တီ, ဂေ မုး ဒူအီ အီဆာရေလ အာခါခ်ု အီ မုး ဒူအီ အာမျုဝ် ဇဝ်ဖြာ.
17 ပုင် အာတိုဝ် နီ ဟာဝ်, ကွဲ့ တဲး န့ ဆီ မိုဝ်း အာဆေ အီ ဒွါ ဒုက် ဒီ အုဝ်. ခုဝ်, အုဝ် ဟဲ့ မိုဝ်း ပ့လာ ဒီ ဒုဝ် ဘူင့် အုဝ် အီ ဘျ, အုဝ် ဟဲ့ ခမ် ဒုက် ဘဲန် မျုဝ် ဘဲန် မျုဝ် ကူပ် ဒူပ် အုဝ် ဇဝ် ယေဆူ.
18 အိုယ် ဘေ ဘီနွင်, တဲး ဇဝ် ယေဆူ ဂေဇူ ဘေ ဒွန် အီ. ဆာတူ.

EPH 1
1 အုဝ် အာပေါလူ ဝီ ဒဲမ် ပဲ့ ဒီ ဘေ ဒူအီ အီ ညှိုမ် ဇဝ် ယေဆူ အီ ကွယ် ခဲင် မိူင် အဲဖဲ. ဇဝ် ယေဆူ တီ မုး ဒူအီ ပီ ရဝ်း ပီ တိုယ် ဇဝ်ဖြာ. အုဝ် အာပေါလူ မုး ဒူအီ ပီ ရဝ်း ပီ တိုယ် ဇဝ် ယေဆူ. ဘော ဇဝ်ဖြာ ဟဲ့ ရဝ်း အုဝ်. အုဝ် မိူဝ် နပ်, ဘေ မုး ဒူအီ အီ ညှိုမ် ဆီချာ ဇဝ် ယေဆူ.
2 ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဒါ ကာညာ အီ အိုပ် အေ, တဲး ဂါယ် ဂေဇူ ဘေ ဘော ဒွါ နဝ်း ဂျီတ် ဒီ ဘေ.
3 ဇဝ်ဖြာ အီ မုး ဂုန့် ဇဝ် ယေဆူ, အန် ဟဲ့ မွင့်ကာရာ တဲး ဒီ နဝ်း ဖွိုမ် အေ, ဒွါ ပီ ဒီ လုဝ် အေ ဒွန် မျုဝ် ခဲင် မိူင် ဂါင်ဟြာဝ်. အန် ဟဲ့ မွင့်ကာရာ တဲး ဇိုဝ် တီ ဒီ အေ ဒေါ ညှိုမ် အေ ဇဝ် ယေဆူ. ခုဝ် အန် တီ ယေ ဒါင် ဂုင် ဂေဇူ ဒီ ဇဝ်ဖြာ.
4 ဒေါ မွိုန်, ဒေါ ညှမ် ဖာန် ဘ့လေး ဇဝ်ဖြာ ကာဒါယ်, အန် ဟဲ့ ရဝ်း အေ. ကူပ် ဟဲ့ ရဝ်း ဇဝ်ဖြာ ဇဝ် ယေဆူ, တဲး အန် ချွတ် ဒူအီ, ဇဝ်ဖြာ ဟဲ့ ရဝ်း ဘော အေ, တဲး အေ ဝီ ရွက့် ဇဝ်ဖြာ, ဝီ ဘဲန် ဒူအီ ဘွတ်, အီ တူ မိုဝ်း မှာပ် မာဆေ.
5 အူ ဆိန့် ဒေါ မွိုန် ဇဝ်ဖြာ ဟဲ့ ဟွတ့် ဆုင်ဖျာတ် ဒီ ဘူင် တဲး အေ ဘဲန် ဂွန် အန်. အန် ဘူင် တဲး အေ ညှိုမ် ဇဝ် ယေဆူ, တဲး အေ ဝီ ပွိုန် ဒီ ကွယ် ရိုမ် ဒူပ် အန်. ဇဝ်ဖြာ ဟဲ့ ဘူင် ပါယ် တီ, တဲး န့ လဝ့် နဝ်း အန်.
6 အန် မိူဝ် ဟဲ့ ဘူင် ပါယ် တီ, တဲး အေ နပ် ခဲ့ တာင် ဂေဇူ ပီ ဒွါ ဇဝ်ဖြာ ဒီ အေ, တဲး အေ ဝီ ပွိုန် ဒီ အိူပ် ဇဝ်ဖြာ. ကူပ် ဂေဇူ ဇဝ်ဖြာ ဒီ အေ ဒူအီ, အန် ဟဲ့ တိုယ် ဇဝ် ယေဆူ အီ မုး ဂွန် ပီ ရွက့် အန်, တဲး အန် ချွတ် အေ.
7 ဒေါ ဟဲ့ ခမ် ဇဝ် ယေဆူ ဒီ ယမ် ကာဒါင် အေ, ဂဝ်း ဝဲန် မှာပ် အေ, အန် ဟဲ့ ထုတ် လေး အေ တ မှာပ်. ပါယ် တီ ဇဝ်ဖြာ ဟဲ့ ဂေဇူ ကိူန် အေ.
8 ဇဝ်ဖြာ မိူဝ် မိုဝ်း အာငျာန် ဘွတ်. အန် မိူဝ် နပ် တူတ့် လွင် နဝ်း အေ. ခုဝ်, ပီ ဂေဇူ အန် ဟဲ့ ကိူန် ဒီ အေ. အာဝ် ပွိုန် ကာလာင် ခဲ့ ဒီဟာင် နဝ်း အန်.
9 ပီ ခြာမ် ဇဝ်ဖြာ ဒီ ဘူင်, တဲး န့ လဝ့် နဝ်း အန်, ပီ တူ ဒွိုမ် ကာလာင် အန် ဒီ အီ ဟဝ်, အန် ဟဲ့ တဲး အေ နပ် ဒေါ တိုယ် အန် ဇဝ် ယေဆူ, တဲး အန် ချွတ် အေ.
10 ပီ ခြာမ် ဇဝ်ဖြာ ဒီ ဘူင် ညှမ် တူတ့်. ဆေ န့ ဟီ ဇမ် အာခြာဝ် အန်, ဇဝ်ဖြာ ဒီ တဲး ဇဝ် ယေဆူ ဝီ အိုပ် တူတ့် ဒွန် မျုဝ်. ဘော ဒွန် မျုဝ် အီ ကွယ် ဒဲင် ကာဒါယ်, ဘော ဒွန် မျုဝ် အီ ကွယ် ခဲင် ဂါင်ဟြာဝ်, ဇဝ်ဖြာ ဒီ တဲး အန် အိုပ် တူတ့်.
11 ဇဝ်ဖြာ မိူဝ် နပ် ဒီ ဘူင် တူတ့် ဒွန် မျုဝ် ပီ ခြာမ် အန် ဒီ ဘူင်. အန် ဟဲ့ ဟွတ့် တဝ်း ဒီ ရဝ်း ဘော အေ. ပန် တီ အန် မိူဝ် ဟဲ့ ရဝ်း အေ ဒေါ ညှိုမ် အေ ဇဝ် ယေဆူ.
12 ဇဝ်ဖြာ ဟဲ့ ရဝ်း ယေ, အီ ဟဲ့ ညှိုမ် ဘိုင် ဇဝ် ယေဆူ ဒီ အာတ့်, တဲး ယေ ဝီ အိူပ် အာဖုင် ဒင်ခုဝ် အန်.
13 ဘော ဘေ ဟဲ့ ဟွတ့် ထူမ် ဂြုဝ်း အီ မှာန် အာခါခ်ု. န့ မုး ဒါရာ ဇဝ်ဖြာ အီ ပဲ ဒီ ချွတ် ဒူအီ, တဲး ဂေ ဘဲန် နဝ်း ဒါခိုယ်. ဘေ ဟဲ့ ဟွတ့် ထူမ်, ဘေ မိူဝ် ဟဲ့ ညှိုမ် ဂြုဝ်း ဇဝ်ဖြာ တီ. ဝါယ် အန် တီ ဇဝ်ဖြာ ဟဲ့ ဝီ ဒွါ နဝ်း ဖွိုမ် အန် ဒီ ဘေ, တဲး န့ ဘဲန် ပီ ပီ ဒွိုမ် ဒွါ အန် ကာဒိက် ဆတ်ဇာ. နဝ်း ဖွိုမ် ဇဝ်ဖြာ ပီ ဒွါ အန် ဒီ ဘေ, န့ တဲး ဘေ နပ်, ဘေ ဟဲ့ ဘဲန် ဂွန် ဇဝ်ဖြာ.
14 ကူပ် ဒွါ ဇဝ်ဖြာ နဝ်း ဖွိုမ် အန် ဒီ အေ, န့ ပီ အန် ဟဲ့ ဒွါ ဒုဝ် မှာန် ဒီ အေ, တဲး အေ ဘော နပ် ဆီချာ, အေ ဒီ ပွိုန် တူတ့် ဒွန် မျုဝ် ခါဂုန် ပဲ့ ဟဲ့ တဝ်း ဇဝ်ဖြာ ဒီ ဒွါ. အန် ဟဲ့ ဒွါ ဒုဝ် မှာန် တီ ဒီ အေ, တဲး န့ ကော ဇမ် အာခြာဝ် ဒီ ထုတ် လေး ဇဝ်ဖြာ ဒီ အေ ခဲင် အီ တူ မွှိုမ် တူတ့် ဒွန် မျုဝ်. ခုဝ် အန် တီ တဲး အေ ဝီ အိူပ် ဇဝ်ဖြာ အီ မိုဝ်း အာဖုင် ဒင်ခုဝ် တာင် ကာဆဝ်.
15 ကူပ် ဟဲ့ ဘူင် ဇဝ်ဖြာ ဇိုဝ် တီ ဒွန် မျုဝ်, ဘော အုဝ် ဒါင် ဂုင် ဂေဇူ ဒီ ဇဝ်ဖြာ. အုဝ် မိူဝ် ဟဲ့ ယိုဝ် လွင် ဟဲ့ ညှိုမ် ဘေ ဇဝ် ယေဆူ. အုဝ် မိူဝ် ဟဲ့ ယိုဝ် လွင် ရွက့် ဘေ ဒွန် အီ အီ ညှိုမ် ဇဝ် ယေဆူ. အူ ဆိန့် ဒေါ ယိုဝ် အုဝ် လွင် အန် တီ, အုဝ် ဒါင် ဂုင် ဂေဇူ ဒီ ဇဝ်ဖြာ ဆေဆေ.
16 ဒေါ ဆာခိုဝ် အုဝ် ဒီ ဇဝ်ဖြာ, အုဝ် မိူဝ် မှာန့် ဆေဆေ ဒါင် ဘေ.
17 ဇဝ်ဖြာ အီ မိုဝ်း အာဖုင် ဒင်ခုဝ် တာင်, အန် ဟဲ့ ဘဲန် ဂုန့် အေ. အန် ဘော မုး ဇဝ်ဖြာ ပီ ကြိုပ် ဇဝ် ယေဆူ. အုဝ် မှာန့် ဒီ ဇဝ်ဖြာ တီ, တဲး အန် ဒွါ နဝ်း ဖွိုမ် အန် ဒီ ဘေ. နဝ်း ဖွိုမ် အန် တီ ဒီ တဲး ဘေ မိုဝ်း အာငျာန် ဘွတ်, တဲး န့ လိုဝ်း ဒီ နဝ်း ဘေ လွင် ဇဝ်ဖြာ, တဲး ဘေ နပ် ဆီချာ လွင် ဇဝ်ဖြာ.
18 အုဝ် ဆာခိုဝ်, တဲး န့ ဘော လိုဝ်း ဆီချာ ဒီ နဝ်း ဘေ လွင် ပီ လုဝ် ဇဝ်ဖြာ ဘေ နှဝ့် န့ဒဝ့်. အုဝ် ဆာခိုဝ်, တဲး ဘေ ဘော နပ် ခါဂုန် ပီ ဒီ ဒွါ ဇဝ်ဖြာ ဒီ ဘေ ဘော ဒီ ဂေ ဒွန် အီ အီ ညှိုမ် ဇဝ် ယေဆူ. တဲး ဘေ နပ်, န့ ဒီ ကိူန် ခဲ့ မှဝ်. အုဝ် ဘော ဆာခိုဝ်, တဲး ဘေ ဘော နပ် ခဲ့ တာင် အာဖုင် ဒင်ခုဝ် အီ ကွယ် ဒူပ် ခါဂုန် တီ.
19 အုဝ် ဆာခိုဝ် တဲး န့ လိုဝ်း ဆီချာ လွင် ပွုန် ဇဝ်ဖြာ အီ တာင် လွှိုမ် တူတ့်. ပွုန် တီ ယီ ကွယ် ခဲင် နဝ်း အေ ဒူအီ အီ ညှိုမ် ဇဝ် ယေဆူ. အန် နပ် ဒီ စွယ် အေ, နပ် ဒီ ဘူင် တူတ့် ဒွန် မျုဝ်.
20 ပွုန် ဇဝ်ဖြာ တီ ဟဲ့ တဲး ဇဝ် ယေဆူ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. ပွုန် တီ မိူဝ် ဟဲ့ တဲး ဇဝ် ယေဆူ ဝီ ဟုဝ့် ဂါင်ဟြာဝ်, ဝီ ကွယ် ခူပ် ဇဝ်ဖြာ ဘ့လာက် အာအး အန်.
21 ဒေါ ကွယ် အန် ဒူင် တီ, ဇဝ် ယေဆူ ဝီ အိုပ် တူတ့် ဒွန် မျုဝ် အီ မိုဝ်း ပွုန် ခဲင် ဘ့လေန့်. န့ ဘော မုး ဒူအီ ဇိုဝ် မှဝ် အာဝ် တဝ်း, ဘော မုး အီ ကွယ် ဇာတ် နီ, ဇာတ် ဒီ တး, ဇဝ် ယေဆူ ဒီ အိုပ် ဒွန် ဇိုဝ် ဒွန် ခြိုဝ်. ပွုန် အန် ဟဲ့ တာင် လွှိုမ် တူတ့်.
22 အန် အိုပ် တူတ့်, တဲး န့ ပီ အန် ညဲတ့် ဒွန် မျုဝ်, တဲး န့ ကွယ် တူတ့် ခြိုမ် ပ့လဝ် အန်. န့ ဘော မိုဝ်း မာဆေ, ဇဝ်ဖြာ ဟဲ့ ဟွတ့် ဒွါ တူတ့် ဒွန် မျုဝ် ဒီ ဇဝ် ယေဆူ တဲး အန် အိုပ်. ဇဝ်ဖြာ တဲး ဇဝ် ယေဆူ ဘဲန် ဘော ဒါ ကာညာ အီ အိုပ် တူတ့် ဒွန် မျုဝ် ခဲင် ဖိုင် ဇဝ် ယေဆူ.
23 ဖိုင် ဇဝ် ယေဆူ တီ ပီ ဒုဝ် ဘူင့် ဇဝ် ယေဆူ အီ ဟဲ့ တဲး ဒုဝ် ဘူင့် အန် ဇေ့ဇုင်. ဇဝ် ယေဆူ ယီ တဲး တူတ့် ဒွန် မျုဝ် အီ ကွယ် ဒွန် ပ့လုဝ့် ဝီ ဇေ့ဇုင်.

EPH 2
1 ခါ အာတ့် န့ ပီ ခဲင် နဝ်း ဖွိုမ် ဘေ အာဝ် မိုဝ်း အာဆာက်. န့ ပီ ဘေ ဟဲ့ ယမ် ကူပ် ဘူင် ဘေ မှာပ် ကိူန်, တူ ထူမ် တူ ဒူပ် ဇဝ်ဖြာ.
2 ဒေါ အန် တီ ဘေ ဟဲ့ ဒွိုမ် ဘူင် တူတ့် ဒွန် မျုဝ် ပီ ဘူင် ဂေ ဒူအီ အီ မိူက် အီ ကွယ် ဒဲင် ကာဒါယ် နီ. ဘေ မိူဝ် ဟဲ့ ဒူပ် ဘုဝ် ကာနမ်, အီ အိုပ် ဂေ ကာနမ် အီ ကွယ် ခဲင် ဘ့လေန့်. ကာနမ် တီ ဘော အိုပ် ဒွန် အီ အီ ဟဲ့ ဝဲန် ဂြုဝ်း ဇဝ်ဖြာ, အီ တူ ထူမ် တူ ဒူပ် အန်.
3 ဘော အေ ဒွန် အီ ဟဲ့ ဒွိုမ် ဘူင် ပီ ဘူင် ဂေ ဒူအီ ဇိုဝ် တီ. အေ မိူဝ် ဟဲ့ ဘူင် ပီ အိုင် အေ, ဘူင် ခဲ့ လေး ခဲင် အာငျာန် အေ. အေ မိူဝ် မုး အာမျုဝ် ဒူအီ ပီ ဂေ အီ ဟဝ် ဒွန် အီ. အေ မိူဝ် လုဝ် ခမ် ခဲ့ ဒမ် ဇဝ်ဖြာ မှာပ် အေ.
4-5 ကူပ် မိုဝ်း အေ မှာပ် ကိူန်, အေ ပီ ဒူအီ အီ တူ မိုဝ်း အာဆာက်, အီ ဟဲ့ ဟွတ့် ယမ်. န့ ယီ မုး ဇဝ်ဖြာ, ကူပ် ဟဲ့ ရွက့် ကာဆဝ် အန် ဒီ အေ, န့ ဝီ တဲး အန် ကာဝေ ကာဆဝ် အေ. ခုဝ်, အန် ဟဲ့ ဘူင် တဲး နဝ်း ဖွိုမ် အေ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အေ, တဲး အေ ပီ ဇဝ် ယေဆူ အီ ဟဲ့ ချွတ် အေ, အီ ဟဲ့ ဝီ ယိတ့် ဝီ အိမ်. (န့ မုး နဝ်း ဂေဇူ ဇဝ်ဖြာ အီ ချွတ် ဘေ. အာဝ် မုး အာဂျိုဝ် ပီ ဘူင် ဘေ.)
6 ကူပ် ညှိုမ် အေ ဇဝ် ယေဆူ, ဇဝ်ဖြာ ဟဲ့ တဲး နဝ်း ဖွိုမ် အေ မိုဝ်း အာဆာက်, တဲး န့ ပီ ဇဝ် ယေဆူ မိုဝ်း အာဆာက် ဝါယ် ဟဲ့ ဟွတ့် ယမ် အန်. ဇဝ်ဖြာ မိူဝ် ဝီ တဲး အေ အိုပ် ကာဒါယ် ဘော ကွယ် ရိုမ် ဒူပ် ဇဝ် ယေဆူ ခဲင် ဂါင်ဟြာဝ်.
7 ဇဝ်ဖြာ ဟဲ့ ဘူင် ပါယ် တီ, တဲး အန် ဘျ နဝ်း အန် ဒီ ဂေ ဒွန် အီ အီ ကွယ် နာ အာတ့် ဒွန် ဇာတ် ဒွန် ဘာန်. အန် ဆီ တဲး ဒွန် အီ နပ် လွင် ဇဝ် ယေဆူ ရွက့် ဂေ, တဲး န့ ဝီ လိုဝ်း ခဲ့ ကိူန် ပီ ဂေဇူ ဇဝ်ဖြာ ဒီ ဂေ.
8 ခုဝ်, န့ မုး ပီ ဂေဇူ ဇဝ်ဖြာ အီ ဟဲ့ ချွတ် ဘေ ဒေါ ညှိုမ် ဘေ ဇဝ် ယေဆူ. အာဝ် မုး အာဂျိုဝ် ပီ ဘူင် ဘေ အီ ဟဲ့ ချွတ် ဘေ. န့ ပီ ဇဝ်ဖြာ ဟဲ့ ဒွါ လက်ဆွင် ဒီ ဘေ.
9 ပီ ဘူင် ဘေ ဒွန် မျုဝ် ပီ ထာင် ဘေ ဟဲ့ မိုဝ်း အာဂျိုဝ်, န့ တူ ပဲ ဒီ ချွတ် ဘေ. ခုဝ် အန် တီ အာဝ် မိုဝ်း အာဆေ အီ ပွိုန် ပီခိုက် နဝ်း အန်.
10 အေ တူ ပွိုန် ပီခိုက် နဝ်း အေ. ခုဝ်, အေ မုး ပီ ဘူင် ဇဝ်ဖြာ. ဒေါ ညှိုမ် အေ ဇဝ် ယေဆူ, ဇဝ်ဖြာ ဟဲ့ ဘူင် တဲး အေ ဘဲန် ဒူအီ အီ နပ် ဒီ ဘူင် နာ မွှိုမ် ဘဲန် မျုဝ် ဘဲန် မျုဝ်. နာ မွှိုမ် ပီ ဒီ လုဝ် ဘူင် အေ ဒွန် အီ တီ, ဇဝ်ဖြာ ဟဲ့ ဟွတ့် မ့ပြာယ် အုန်, တဲး အေ ပွိုန် ဒီ ဘူင် ဒူပ် ခဲ့ တီ.
11 ဘေ လုဝ် လှုဝ်း ပီ မုး ဘေ ခါ အာတ့်. ဆိန့် ဒေါ ဂွိုတ် ဘေ, ဘေ မုး ဒူအီ အာမျုဝ် ဟဝ်, အီ တူ မုး ဒူအီ အာမျုဝ် ယူဒါ. ဂေ ဒူအီ အာမျုဝ် ယူဒါ တဝ်း, ဘေ တူ ဆွာ့ ဝဲန် ဟုန် လခါနာ အီမာယ် ပီ ဂေ. ခုဝ်, ဘေ တူ ဆီငါ ဘွတ်. ပီ ဆွာ့ ဂေ ဒီ ဒုဝ် ဘူင့် ဂေ, န့ ယီ တူ တဲး နဝ်း ဂေ ဆီငါ ဘွတ်.
12 ဘေ မိူဝ် လုဝ် လှုဝ်း, အာတ့် နီ ဘေ တူ နပ် ဇဝ် ယေဆူ အီ ချွတ် ဒူအီ. ဘေ တူ မုး အာမျုဝ် ဒူအီ အီဆာရေလ, ဒူအီ ပီ ရဝ်း ဇဝ်ဖြာ. ဘေ မိူဝ် တူ နပ် မာဆေ လွင် ပီ ကာဆဲန့် ဇဝ်ဖြာ ဒီ ဂေ. ဒဲင် ကာဒါယ် နီ ဘေ တူ ဒူပ် ဇဝ်ဖြာ. ဘေ တူ မိုဝ်း ပီ ဒီ နှဝ့် န့ဒဝ့် မာဆေ.
13 ဒေါ တီ နီ န့ ယီ မုး ဇဝ် ယေဆူ, အန် ဟဲ့ ခမ် ဒီ ယမ် ကာဒါင် ဘေ. ခုဝ် အန် တီ ဘေ ဒူအီ အီ ဒွိုမ် ကွယ် ကာတူင့် ဒီ ဇဝ်ဖြာ, ဘေ ဟဲ့ ဝီ ပွိုန် ဒီ တး ကွယ် ကာတတ်, ကွယ် ရိုမ် ဒူပ် ဇဝ်ဖြာ.
14 န့ မုး ဇဝ် ယေဆူ တီ, အန် ဟဲ့ ဘူင် တဲး အေ လာယ် ကာလဝ့်. အန် ဟဲ့ ဘူင် တဲး ဘော ယေ ဒူအီ အာမျုဝ် အီဆာရေလ ဘော ဘေ ဒူအီ အာမျုဝ် ဟဝ် ဝီ ဘဲန် ဒူအီ အူ မျုဝ်. ဒေါ ခမ် ဇဝ် ယေဆူ ဒီ ယမ် ကာဒါင် အေ, အန် ဟဲ့ ဟွတ့် ဝဲန် တူတ့် ဒွန် မျုဝ် အီ တဲး ဒူအီ လာယ် ကာယဝ်း. န့ ပီ, အန် ဟဲ့ ရိုတ့် ဝဲန် လွှက့် အီ ဘဲန် ကာအုန် ဝဲင်, အီ ဟဲ့ ဒွိုမ် တဲး ဒူအီ ကာယဝ်း, တဲး ဂေ လာယ် ဇွင့်.
15 ကူပ် မိုဝ်း ဇဝ် ယေဆူ, အေ ဒွန် အီ မိူဝ် အာဝ် ဟူ လုဝ် ဒူပ် ဒါရာ ယူဒါ, ဝီ ကဲမ် ဆိန့် ဘဲန် ညွင့် ဘဲန် ညွင့်. ပါယ် တီ, ဇဝ် ယေဆူ ဟဲ့ တဲး ဘော ဒူအီ အာမျုဝ် ယူဒါ ဘော ဒူအီ အာမျုဝ် ဟဝ် ဝီ ဘဲန် ဒူအီ ကာမာယ် အီ မုး ဒူအီ အူ မျုဝ်, အီ ကွယ် ရိုမ် ဒူပ် ဇဝ် ယေဆူ. ပါယ် တီ အေ မိူဝ် ပွိုန် ဒီ ကွယ် ဒါခိုယ်, အာဝ် ဟူ လာယ် ဘဲန် ရန်ဆူ.
16 ဒေါ ခမ် ဇဝ် ယေဆူ ဒီ ယမ် ဒဲင် ရွင့် ကာဝဲ့, အန် ဟဲ့ ဝဲန် တူတ့် ဒွန် မျုဝ် အီ တဲး ဂေ ဒူအီ ယူဒါ ဘော ဂေ ဒူအီ အာမျုဝ် ဟဝ် လာယ် ဇွင့်. ပါယ် တီ အန် မိူဝ် ဟဲ့ ဘူင် တဲး ဂေ ဒူအီ ဘဲန် မျုဝ် ဘဲန် မျုဝ် ဝီ ဘဲန် အူ ဂိုက်, တဲး ဂေ ဘောကာဂ့လျီတ် ဝီ ပွိုန် ဒီ ကွယ် ရိုမ် ဒူပ် ဇဝ်ဖြာ.
17 ဝါယ် ဟဲ့ တး ဇဝ် ယေဆူ ဒဲင် ကာဒါယ် နီ, အန် မိူဝ် ဟဲ့ ကာလာင် ဒီ အီ လွင် ဇဝ်ဖြာ ဂါယ် ဒူအီ ဟဲ့ ဝီ လာယ် ကာလဝ့်. အန် တဲး ဒွန် အီ နပ် လွင် အန် တီ. ဘော ဂေ ဒူအီ အီ ကွယ် ကာတူင့် ဇဝ်ဖြာ ဘော ဂေ ဒူအီ အီ ကွယ် ကာတတ် ဇဝ်ဖြာ, ဂေ လုဝ် နပ် လွင် အန် တီ.
18 န့ မုး ဇဝ် ယေဆူ အီ တဲး အေ ဒွန် အီ ပွိုန် ဒီ လိုပ် တး ဒူင် ကွယ် ဇဝ်ဖြာ အီ မုး ဂုန့် အေ. ဘော ယေ ဒူအီ အာမျုဝ် ယူဒါ ဘော ဘေ ဒူအီ အာမျုဝ် ဟဝ်, အေ ဟဲ့ ပွိုန် နဝ်း ဖွိုမ် ဇဝ်ဖြာ အူ မျုဝ် တီ အီ တဲး အေ ကွယ် ရိုမ် ဒူပ် ဇဝ်ဖြာ.
19 ခုဝ် အန် တီ ဘေ အာဝ် ဟူ ပီ ခဲတ့် အီ တး မိူင် ဟဝ်, ဝီ တး ကွယ် ခဲင် မိူင် ဇဝ်ဖြာ, အီ တူ မိုဝ်း အာခ့ဝါင် မာဆေ. ဘေ ဟဲ့ ဘဲန် ဒူအီ အီ ပွိုန် ကွယ် ခဲင် မိူင် ဇဝ်ဖြာ, ပီ ဂေ ဒူအီ အီ ညှိုမ် ဇဝ် ယေဆူ ဒွန် အီ. ဘေ မိူဝ် ဟဲ့ လိုပ် ခဲင် န့ဟူမ် ဇဝ်ဖြာ, ဘဲန် ဂွန် အန်.
20 ပါယ် တီ, အေ ဒူအီ အီ ညှိုမ် ဇဝ် ယေဆူ, အေ ပီ ကာင် အူ ကာတု. ဂေ ဒူအီ အီ ဘျာန် ဂြုဝ်း ဇဝ်ဖြာ ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ, ဂေ ပီ ရွင့် ကာင်. ပီ မာနုဝ် ဂေ ဒူအီ တီ တဲး အေ ညှိုမ် ဆီချာ. ဇဝ် ယေဆူ ယီ ပီ စေန့် ရွင့်.
21 ခဲ့ ပီ တာ အီ ခြိုင် ကာင် ဒွန် မျုဝ် တဲး န့ ပွိုန် ဆမ် ကာင်, ဂေ လုဝ် ကာဒုတ့် တူတ့် ဒဲင် စေန့် ရွင့် တီ. ပါယ် တီ, ဘော အေ ဒူအီ ညှိုမ် ဇဝ် ယေဆူ ပွိုန် ကွယ် ရိုမ် ကူပ် မိုဝ်း ဇဝ် ယေဆူ. ဇဝ် ယေဆူ တဲး အေ ဘဲန် အူ မျုဝ် တဲး န့ ပီ ကာင် ပီ ဆမ် အန် ဝီ ဘဲန် ဟုဝ် ဇဝ်ဖြာ အီ ဘွတ် ကာဆဝ်.
22 ကူပ် ညှိုမ် အေ ဇဝ် ယေဆူ, န့ မုး နဝ်း ဖွိုမ် ဇဝ်ဖြာ အီ တဲး အေ ဘဲန် အူ ဖိုင်, တဲး ဇဝ်ဖြာ ကွယ် ကာတဲ အေ.

EPH 3
1 ခုဝ် အန် တီ အုဝ် အာပေါလူ ကွယ် ခဲင် ကာပိုမ်. အုဝ် ကွယ် ခဲင် ကာပိုမ် တီ ကူပ် ကာလာင် အုဝ် လွင် ဇဝ် ယေဆူ ဒီ ဘေ ဒူအီ အီ တူ မုး အာမျုဝ် ယူဒါ.
2 အုဝ် ထာင်, ဘေ ဟဲ့ ဒွိုမ် ယိုဝ် လွင် ဇဝ်ဖြာ ဟဲ့ ဒွါ အုဝ် ဘူင် ဂါန် အန်, တဲး ဘေ နပ် လွင် ပီ ဂေဇူ ဇဝ်ဖြာ.
3 ဇဝ်ဖြာ ဟဲ့ ဘျ ဒီ အုဝ် ပီ တူ ဒွိုမ် ဘျ အန် ဒီ အီ ဟဝ်, တဲး အုဝ် နပ် ဆီချာ လွင် အန် တီ. အုဝ် မိူဝ် ဟဲ့ ဒွိုမ် ဒဲမ် အီ စဲက် လွင် အန် တီ.
4 ဆေ ဘေ ဝီ တိး ပီ ဒဲမ် အုဝ် တီ, ဘေ ဒီ ဘော နပ်, န့ မုး အုဝ်, အီ ဟဲ့ နပ် ပီ တူ ဒွိုမ် နပ် အီ လွင် အန် ဇဝ် အီ ချွတ် အေ.
5 ဒေါ မုး စုဝ် အာတ့် နီ, ဇဝ်ဖြာ တူ ဒွိုမ် တဲး ဒူအီ နပ် လွင် အန် တီ. ဒေါ တီ နီ, နဝ်း ဖွိုမ် ဇဝ်ဖြာ ယဲ့ ဟဲ့ ဘျ ဒီ ဂေ ဒူအီ အီ ဘျာန် ဂြုဝ်း ဇဝ်ဖြာ ဘော ဒီ ဂေ ဒူအီ ပီ ရဝ်း ပီ တိုယ် ဇဝ် ယေဆူ, တဲး ဂေ ဒူအီ ဘွတ် တီ နပ် လွင် အန် တီ.
6 ပီ ဘျ ဇဝ်ဖြာ ဒီ ဂေ ဒူအီ တီ, န့ မုး လွင် ဂေ ဒူအီ အီ တူ မုး အာမျုဝ် ယူဒါ. ဘော ဂေ ဒူအီ အာမျုဝ် ဟဝ်, ဘော ဂေ ဒူအီ အာမျုဝ် ယူဒါ ဒီ ပွိုန် တူတ့် ဒွန် မျုဝ် ပီ ဒွါ ဇဝ်ဖြာ ဒီ အီ. ဂေ ဒီ ကွယ် ရိုမ် ခဲင် ဖိုင် အူ ဖိုင်. ကူပ် ညှိုမ် ဂေ ဇဝ် ယေဆူ, ဂေ ဒီ ဘော ပွိုန် တူတ့် ပီ ဒွိုမ် တဝ်း ဇဝ်ဖြာ ဒီ ဒွါ. ဇဝ်ဖြာ ဒီ ဒွါ တူတ့် ဒွန် မျုဝ် ဒီ ဂေ ဒူအီ ဇိုဝ် တီ, ဆေ ဂေ ညှိုမ် ဂြုဝ်း ဇဝ်ဖြာ အီ တဲး ဒူအီ ဘဲန် နဝ်း ဒါခိုယ်.
7 ဇဝ်ဖြာ ဟဲ့ ဝီ ဂေဇူ အုဝ်, တဲး အုဝ် ဘဲန် ဒဲစေန့် အန်, ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. န့ ပီ ဇဝ်ဖြာ ဟဲ့ ဒွါ လက်ဆွင် ဒီ အုဝ်, တဲး ပွုန် အန် ကွယ် ခဲင် နဝ်း အုဝ် ဒေါ ဘူင် အုဝ် ဂါန် အန်.
8 ဇဝ်ဖြာ ဟဲ့ ဂေဇူ အုဝ် တဲး အုဝ် ပွိုန် ဒီ ကာလာင် ဒီ ဂေ ဒူအီ အီ တူ မုး အာမျုဝ် ယူဒါ, တဲး ဂေ နပ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. န့ မုး ဂြုဝ်း လွင် ဇဝ် ယေဆူ အီ နပ် ဒီ မွင့်ကာရာ ဒွါ ဘဲန် မျုဝ် ဘဲန် မျုဝ်. အာဝ် ပွိုန် ကာလာင် ခဲ့ ကိူန် ပီ ဒီ မွင့်ကာရာ ဒွါ အန်. န့ ယီ မုး အုဝ်, အုဝ် ဟဲ့ ဘဲန် ဒူအီ အီ တျီမ် လွှိုမ် ဒွန် အီ, အီ ညှိုမ် ဇဝ် ယေဆူ. ဇဝ်ဖြာ ဟဲ့ တဲး အုဝ် ကာလာင် လွင် အန် တီ.
9 ဇဝ်ဖြာ အီ ဟဲ့ ဖာန် ဘ့လေး တူတ့် ဒွန် မျုဝ်, အန် တဲး အုဝ် ကာလာင် ဒီ အီ ဒွန် အီ လွင် ပီ ခြာမ် အန် ဇဝ် ဒီ ဘူင်. အူ ဆိန့် ဒေါ မွိုန်, ဇဝ်ဖြာ ဟဲ့ ချြီင် အုန် လွင် အန် တီ ခဲင် နဝ်း အန်, တူ ဒွိုမ် တဲး ဒူအီ နပ်.
10 ဇဝ်ဖြာ ယီ ခြာမ် ဒီ တဲး အီ နပ် လွင် အန် တီ ဒေါ တီ နီ. အန် ဝီ တဲး ဒွန် အီ ယွတ် ဖိုင် ဇဝ် ယေဆူ, တဲး ဂေ ကော နပ် လွင် အာငျာန် အန် အီ နပ် တူတ့် ဒွန် မျုဝ်. ဘော ဂေ အီ မိုဝ်း ပွုန် ခဲင် ဘ့လေန့် လုဝ် ယွတ် ဖိုင် ဇဝ် ယေဆူ, တဲး ဘော ဂေ နပ် ခဲ့ ကိူန် ခဲ့ ဘွတ် အာငျာန် ဇဝ်ဖြာ.
11 ပါယ် တီ ဇဝ်ဖြာ ဒီ ဘူင် ပီ ဒွိုမ် ခြာမ် အန် ဒီ ဘူင် ဆိန့် ဒေါ ဂုဝ် အန်. အန် တဲး ဇဝ် ယေဆူ အီ မုး ဒါ ကာညာ အေ ဘူင် ဇိုဝ် တီ ဒွန် မျုဝ်.
12 ကူပ် ညှိုမ် ဘိုင် အေ ဇဝ် ယေဆူ, အေ ပွိုန် ဒီ ဆာခိုဝ် ဒီ ဇဝ်ဖြာ, ပွိုန် ဒီ ညှိုမ် ဘိုင် ဘော အန်, အာဝ် ဟူ လုဝ် ယုဝ် အန်.
13 ခုဝ် အန် တီ အုဝ် ဘော စ်ု ဘေ, ကွဲ့ တဲး ဘေ မိုဝ်း နဝ်း ဒီတဲတ်. ဆေ ဘေ ယိုဝ် လွင် ဒုက် ပီ ကာဒုး အုဝ်, ကူပ် ကာလာင် အုဝ် ဒီ ဘေ လွင် ဇဝ် ယေဆူ, ကွဲ့ တဲး န့ ဘဲန် နဝ်း လိုဝ် ဒီ ဘေ. ပီ ခမ် အုဝ် တီ, န့ ဝီ ဘဲန် အာဖုင် ဒင်ခုဝ် ဘော ဒီ ဘေ.
14 ခုဝ် အန် တီ အုဝ် ဘော ဂိုပ် ခြိုပ်ခြဝ် ဒီ အာတ့် ဇဝ်ဖြာ အီ မုး ဂုန့် အေ.
15 ဇဝ်ဖြာ တီ ဟဲ့ ဒွါ စိူဝ် ဒီ ဒွန် ဇိုဝ် ဒွန် ခြိုဝ် အီ ကွယ် ဒဲင် ကာဒါယ် ဘော ခဲင် ဂါင်ဟြာဝ်.
16 အုဝ် ဆာခိုဝ်, တဲး အန် ဇဝ် ဒွါ ဒီ ဘေ ခဲ့ ကာဒါန် အာဖုင် ဒင်ခုဝ် တာင် အန်. တဲး နဝ်း ဖွိုမ် ဇဝ်ဖြာ တဲး ဘော ဘေ မိုဝ်း ပွုန် ဘော တဲး နဝ်း ဘေ ပ့လူမ်.
17 အုဝ် ဆာခိုဝ်, တဲး ဇဝ် ယေဆူ ကွယ် ခဲင် နဝ်း ဘေ ကူပ် ညှိုမ် ဘေ. အုဝ် မိူဝ် ဆာခိုဝ်, တဲး ဘေ ရွက့် ဆီချာ ဘော ဇဝ်ဖြာ ဘော ဒူအီ, တဲး န့ ပီ ရျီး ဟေ ဘော စေန့် ရွင့် အီ ကွယ် မန် ဆီချာ ခဲင် ကာဒါယ်.
18 တဲး ဘော ဘေ ဘော ဂေ ဒူအီ အီ ညှိုမ် ဇဝ် ယေဆူ ဒွန် အီ ကော နပ် ဆီချာ လွင် ဇဝ်ဖြာ ရွက့် ကာဆဝ် အေ ဒူအီ. တဲး အေ နပ်, ခဲ့ ရွက့် ဇဝ်ဖြာ ဒီ အေ, န့ ဟဲ့ ကာဝဝ်း ဘော တူင့်, ဟဲ့ စာ ဘော လိုက်.
19 အုဝ် ဆာခိုဝ် တဲး ဘေ နပ် လွင် အန် တီ, တဲး ဘေ နပ် ဇဝ် ယေဆူ ရွက့် ကိူန်, အာဝ် နပ် ဒီ ကာလာင်. ပါယ် တီ အုဝ် ဘော ဆာခိုဝ်, တဲး ဘော ဇဝ်ဖြာ ဘော ပီ ဒီ ဒွါ အန် ဒွန် မျုဝ် ကွယ် ခဲင် နဝ်း ဘေ, တဲး န့ ကော နုဝ့် ခဲင် နဝ်း ဘေ.
20 ခုဝ် အန် တီ တဲး အေ ဘော အိူပ် ဇဝ်ဖြာ. ဇဝ်ဖြာ နပ် ဒီ ဘူင် တဲး န့ ဘဲန် ပီ ဆာခိုဝ် အေ, တဲး န့ လွှိုမ် ပီ မှာန့် အေ, တဲး န့ ကိူန် လွှိုမ် တူတ့် ဒွန် မျုဝ် အီ လေး ခဲင် အာငျာန် အေ. ဇဝ်ဖြာ ဒီ ဒိုဝ်း ပွုန် အန် ဘူင် ဂါန် အန် ခဲင် နဝ်း အေ.
21 ခုဝ်, န့ ကာအာပ် အေ ဝီ အိူပ် အန် ဇဝ်. အေ ဒူအီ ခဲင် ဖိုင် ဇဝ် ယေဆူ အီ မုး ဒူအီ အီ ညှိုမ် ဇဝ် ယေဆူ ဒွန် စုဝ် ဒွန် ဘာန်, တဲး အေ ဘောကာဂ့လျီတ် အိူပ် ဇဝ်ဖြာ ဆေဆေ. ဆာတူ.

EPH 4
1 ခုဝ် အန် တီ အုဝ် အီ ကွယ် ခဲင် ကာပိုမ် ကူပ် ဘူင် အုဝ် ဂါန် ဇဝ်ဖြာ, အုဝ် ဝီ စ်ု ဘေ, တဲး ဘေ ဘူင် ပီ အိုင် ဇဝ်ဖြာ. ဇဝ်ဖြာ ဟဲ့ ဒဲ့ ဘေ တဲး ဘေ ဒူပ် အန်. ခုဝ်, ဘေ လုဝ် ဘူင် တဲး န့ ကာဒါန် ဒီ အာဖုင် ဒင်ခုဝ် အန်.
2 ဘေ လုဝ် မိုဝ်း နဝ်း တျီမ်, နဝ်း တူ ခါနှာပ် အီ. ဘေ ဘော လုဝ် အူတ် နဝ်း, တဲး ဘေ ခမ် ပီ ဘူင် အီ ဟဝ်, တဲး န့ လိုဝ်း, ဘေ လာယ် ရွက့်.
3 ဘေ လုဝ် ခတ် နဝ်း ဒီ ဒူပ် နဝ်း ဖွိုမ် ဇဝ်ဖြာ အီ တဲး ဘေ ဘဲန် အူ နဝ်း, တဲး ဘေ ကွယ် ရိုမ် ဒါခိုယ်, တူ လာယ် ရူ.
4 န့ မိုဝ်း မီ ဖိုင် ဇဝ် ယေဆူ အူ ဖိုင်, အီ ပီ ဒုဝ် ဘူင့် အူ ဒုဝ်. န့ ဘော မိုဝ်း မီ နဝ်း ဖွိုမ် ဇဝ်ဖြာ အူ ကာဒင်. ပါယ် တီ ဘော ဘေ ပွိုန် ဒီ နှဝ့် န့ဒဝ့် မီ အူ မျုဝ်. အာတီ မုး ပီ ဒွါ ဇဝ်ဖြာ ဒီ ဘေ ဒေါ ဒဲ့ ဇဝ်ဖြာ ဒီ ဘေ, တဲး ဘေ ဒူပ် အန်.
5 န့ ဘော မိုဝ်း မီ အန် ဇဝ် အူ ကာဒင် အီ အိုပ် အေ. ဘော ပီ လုဝ် ညှိုမ် အေ န့ မုး မီ အူ မျုဝ်. ဘော ပီ ခမ် အေ ဒီ စိုပ် ခဲင် အိုမ်, န့ မိုဝ်း လွင် ဒါင် အန် မီ အူ မျုဝ်.
6 န့ ဘော မိုဝ်း မီ ဇဝ်ဖြာ အူ ကာဒင်. အန် မုး ဂုန့် ဒူအီ ဒွန် ဇိုဝ် ဒွန် ခြိုဝ်. ဇဝ်ဖြာ တီ, အန် မုး ဒါ ကာညာ အီ အိုပ် တူတ့်. အန် ဘူင် ဂါန် အန် ခဲင် နဝ်း ဒွန် အီ ဘော ကွယ် ခဲင် နဝ်း ဘေ ဒွန် အီ.
7 ဒေါ တီ နီ, အေ ဒွန် အီ ဟဲ့ ပွိုန် ဂေဇူ ပီ ဒွါ ဇဝ် ယေဆူ ဒီ အေ.
8 န့ ပီ ပီ ဒဲမ် အုန် ခဲင် ဘပ် ဇဝ်ဖြာ လွင် ဇဝ် ယေဆူ တဝ်း, “ဒေါ ဟုဝ့် အန် နာ ဒဲင်, အန် ဟဲ့ တဲး ဒူအီ ကိူန် ဟုဝ့် ဒူပ် အန်. ဟဲ့ ဟွတ့်, အန် ဝီ တဲး ဂေ နပ် ဒီ ဘူင် ဘဲန် မျုဝ် ဘဲန် မျုဝ်.”
9 ဆေ န့ တဝ်း, “အန် ဟုဝ့် နာ ဒဲင်,” လွင် ဒါင် အန် တီ န့ ပီ, အာတ့် ပွိုန် ဇဝ် ယေဆူ ဒီ ဟုဝ့် နာ ဒဲင်, အန် ဟဲ့ ဟွတ့် လူင် ဒဲင် ကာဒါယ်, ဇမ် ဒူင် လိုက် အီ ကွယ် နာ ခြိုမ် ဆိူတ်.
10 ပါယ် တီ, ဒူအီ အီ ဒွိုမ် လူင်, အန် ပီ ဝီ ဟုဝ့် ကွယ် နာ ဒဲင် ခဲင် ဂါင်ဟြာဝ်, ဝီ တဲး အန် ပွိုန် ဒီ ဘူင် တဲး န့ ဇေ့ဇုင် တူတ့် ဒွန် မျုဝ်.
11 န့ မုး ဇဝ် ယေဆူ, အန် ဟဲ့ ဒွါ ဒူအီ နပ် ဒီ ဘူင် ဘဲန် မျုဝ် ဘဲန် မျုဝ်. အန် ဟဲ့ တဲး မင် အီ ဘူင် ဂါန် ဂေ ဒူအီ ပီ ရဝ်း ပီ တိုယ် ဇဝ် ယေဆူ. အန် ဟဲ့ တဲး မင် အီ ဘဲန် ဒူအီ အီ ဘျာန် ဂြုဝ်း ဇဝ်ဖြာ, မင် အီ နပ် ဒီ ကာလာင် ဒီ အီ လွင် ဇဝ်ဖြာ တဲး နဝ်း ဒူအီ ဒါခိုယ်. မင် အီ လုဝ် လိုမ်လာ ယွတ် ဒူအီ ခဲင် ဖိုင် ဇဝ် ယေဆူ, ပီ ဒူအီ ဟျီင် မာဘူ. ဘော မင် အီ လုဝ် မာနုဝ် ဒူအီ လွင် ဘပ် ဇဝ်ဖြာ.
12 ဂေ ဒူအီ ဇိုဝ် တီ လုဝ် ဘူင် ဂါန် ဂေ, တဲး ဂေ စွယ် ဂေ ဒူအီ အီ ညှိုမ် ဇဝ် ယေဆူ, တဲး ဒွန် အီ ဝီ ဘဲန် ဒဲစေန့် ဇဝ်ဖြာ, တဲး ဂေ ဘောကာဂ့လျီတ် ညှိုမ် ဆီချာ, တဲး န့ ပီ ဒုဝ် ဘူင့် ဇဝ် ယေဆူ ကြဲ ဒီ တာင်.
13 ပါယ် တီ အေ ဒွန် အီ ဒီ ဘဲန် အူ နဝ်း ကူပ် ညှိုမ် အေ ဇဝ် ယေဆူ. အေ ဒီ ဘော နပ် ဆီချာ ဂွန် ဇဝ်ဖြာ. အေ ဒီ ဘော ဘဲန် ပီ ဒူအီ တာင် အီ ဟူ မိုဝ်း နဝ်း ဂွန်, တဲး ပီ ညှိုမ် အေ ဇေ့ဇုင် ပီ ဇဝ် ယေဆူ ဟဲ့ ဇေ့ဇုင်.
14 ဇဝ်ဖြာ ဟူ ဆီ တဲး အေ ဘဲန် ပီ ဂွန်, အီ မိုဝ်း နဝ်း ကာလိင် ကာလဲ ပီ မာ အိုမ် အီ ဟာဝ် ကာဘ့လျီ့ ကာဘ့လ. ဇဝ်ဖြာ တူ လုဝ် အေ ဘဲန် နဝ်း ကာဝှ်ု ကာဝျှီန် ဆေ ဒူအီ မိုဝ်း လွှက့်, တး မာနုဝ် ဘဲန် မျုဝ် ဘဲန် မျုဝ်. ပီ မာနုဝ် ဇိုဝ် တီ န့ ပီ ခုန် တး ဘုတ် ရိုဝ်. ဘော ဂေ ဒူအီ အီ မာနုဝ် ဇိုဝ် တီ, ဂေ ဆီမာ ကာလုဝ်. ဂေ မုး ဒူအီ ညိုင်ရာင် ဒီ မာနုဝ် နာ မှာန်. ဂေ ယီ ဘူင် တဲး ဒူအီ ကာလိုပ် ဒီ ဒူပ် ပီ ကာလုဝ် ဂေ.
15 အေ ယီ လုဝ် ကာလာင် နာ မှာန် ဘော လုဝ် ရွက့် ဒူအီ, တဲး အေ ကြဲ ဒီ ဘဲန် ပီ ဇဝ် ယေဆူ, တဲး ဘော အေ ဘော အန် ဇဝ် ကွယ် ရိုမ် ဆေဆေ. ဇဝ် ယေဆူ ပီ ဂိန့် အီ ကွယ် ဒဲင် ဒုဝ် ဘူင့်. အန် အိုပ် ဂေ ဒွန် အီ အီ ညှိုမ် အန်.
16 ဂိန့် တီ တဲး ကာဆွင့် ဒုဝ် ဘူင့် လာယ် ကာဒုတ့် တူတ့်, တဲး ဘော ဆီန ဘူင် တဲး ဘော ဒုဝ် လာယ် ကာဒိုက်, မိုဝ်း ပ့လူမ်. ခုဝ်, ဆေ ဒွန် မျုဝ် အီ ကွယ် ခဲင် ဒုဝ် ဘူင့် ဘူင် ဂါန် အာဆေ ဂါန် အန်, န့ တဲး ဒုဝ် ဘော ဒုဝ် ပွိုန် ဒီ ကွယ် ဒါခိုယ်. ပါယ် တီ, ဘော ဒုဝ် နပ် ဒီ ကြဲ ဒီ တာင်. န့ ပီ အေ အီ ကွယ် ခဲင် ဖိုင် ဇဝ် ယေဆူ, အေ ကြဲ ဒီ လာယ် ရွက့် ကိူန်.
17 ခုဝ် အန် တီ ပီ ဒီ ကာလာင် အုဝ် ဒေါ တီ နီ, အုဝ် စ်ု ဘေ ဘူင် ကူပ် စ်ု ဇဝ် ယေဆူ ဘေ ပါယ် တီ. ဘေ အာဝ် ဟူ လုဝ် ဘူင် ပီ ဘူင် ဂေ ဒူအီ အာမျုဝ် ဟဝ်. ဂေ ဒူပ် အာငျာန် ဂေ, အီ တူ မုး အာငျာန် ဘွတ်.
18 ပီ ခြာမ် ဂေ န့ ဒူပ် နာ အပ် ဝွင့်, ကူပ် ဟဲ့ ဝဲန် ဂေ အာဆာက် ပီ ဒွါ ဇဝ်ဖြာ ဒီ ဂေ. ဂေ ဟဲ့ ဝဲန် အာတီ ခုဝ်, ဂေ တူ မိုဝ်း အာငျာန်. နဝ်း ဂေ ဟဲ့ ဒိူဝ်.
19 ဂေ ဒူအီ ဇိုဝ် တီ, ဂေ အာဝ် ဟူ ဆာယ်. ဂေ ဒူပ် နဝ်း ဂေ, ဘူင် ပီ တူ ကာအာပ် ဘူင်, ဘူင် အီ မွှိုမ် ကာအိး ဒွန် မျုဝ် ဘော မိုဝ်း နဝ်း ဆီ ပွိုန် ကာပွါ ဆေဆေ.
20 ဒါ ဆာရာ ဘေ ယီ တူ မာနုဝ် ဘေ ပါယ် တီ ဒေါ မာနုဝ် ဂေ လွင် ဇဝ် ယေဆူ.
21 ဘေ ဟဲ့ ဟွတ့် ထူမ် လွင် ဇဝ် ယေဆူ. ပန် တီ ဂေ ဒါ ဆာရာ ဟဲ့ ဝီ မာနုဝ် ဘေ အီ မုး အီ မှာန် လွင် ဇဝ် ယေဆူ.
22 ခုဝ်, ဘေ လုဝ် ဝဲန် ပဲ့ ဟဲ့ ဒွိုမ် ဘူင် ဘေ. ဘေ လုဝ် ဝဲန် အီ ဘြိမ် အီ တူ မွှိုမ် ကူပ် ဒူပ် အန် နဝ်း ဘြိမ်, အီ မုး နဝ်း ကာလုဝ်, နဝ်း ဆီ ပွိုန် ဆေဆေ.
23 ဟဲ့ ဟွတ့် ဝဲန် အီ ဘြိမ် တီ, နဝ်း ဖွိုမ် ဇဝ်ဖြာ လုဝ် ဝီ ဒွါ ဘော နဝ်း ဘော အာငျာန် ကာမာယ် ဒီ ဘေ.
24 ဘေ ဘော လုဝ် ဒိုဝ်း နဝ်း ကာမာယ် တီ, တဲး န့ ပီ ဘေ စှိုပ် ခြိုင် ကာမာယ်. န့ မုး နဝ်း ကာမာယ် ပီ ဖာန် ဘ့လေး ဇဝ်ဖြာ, တဲး န့ ပီ အန် ဇဝ်. နဝ်း ကာမာယ် တီ တဲး ဘေ ပွိုန် ဒီ ဘူင် နာ မွှိုမ် နာ ဘွတ်. န့ တဲး ဘေ ဒူပ် နာ မှာန် ဆေဆေ.
25 ခုဝ် အန် တီ ဘေ အာဝ် ဟူ ပွိုန် ကာလုဝ်. ဘေ ဒွန် အီ လုဝ် ကာလာင် နာ မှာန် ဒီ အီ ဟဝ်, ကူပ် ဟဲ့ ကွယ် အေ ခဲင် ဖိုင် ဇဝ် ယေဆူ.
26 ဆေ ဘေ လာယ် ရူ, ကွဲ့ တဲး ဘေ ဘူင် မှာပ်. တဲး ဘေ ဝဲန် နဝ်း ရူ အာတ့် အပ် ပြဲ.
27 ကွဲ့ တဲး ဘုဝ် ကာနမ် ပွိုန် ဒီ ဝီ ကာဆုး ဘေ ဘူင် မှာပ်.
28 ဆေ န့ မုး ဒူအီ အီ ဆီမာ ပြာ, ကွဲ့ ဟူ တဲး အန် ပြာ. တဲး အန် ဘူင် ဂါန်, တဲး ဒဲ အန် ဝီ ဘူင် နာ မွှိုမ်, တဲး အန် ဝီ မိုဝ်း ကြုဝ် ပီ ဒီ ပွိုန် ဒွါ ဒီ အီ ဟဝ် အီ တူ မိုဝ်း.
29 ဆေ ဘေ ကာလာင် ဂြုဝ်း, ကွဲ့ တဲး ဂြုဝ်း တူ မွှိုမ် လေး ခဲင် မူတ့် ဘေ. ဆေ ဘေ လုဝ် ကာလာင်, တဲး ဘေ ကာလာင် ဂြုဝ်း မွှိုမ်, ဂြုဝ်း စွယ် အီ, တဲး ဂြုဝ်း ဘေ ဘဲန် ဂေဇူ ဒီ ဂေ အီ ထူမ်.
30 ကွဲ့ ဘူင် တဲး နဝ်း ဖွိုမ် ဇဝ်ဖြာ က့လိုဝ်. ဇဝ်ဖြာ ဟဲ့ ဒွါ နဝ်း ဖွိုမ် အန် ဒီ ဘေ, တဲး န့ ပီ အန် ဟဲ့ ဒွက် ဇိုမ် အန် ဒီ နဝ်း ဘေ, တဲး ဘေ ကွယ် ဆီချာ, တဲး န့ ကော ဇမ် ဆီငဲ ဒီ ထုတ် လေး ဇဝ်ဖြာ ဒီ ဘေ ခဲင် အီ တူ မွှိုမ် ဒွန် မျုဝ်, တဲး ဘေ ကွယ် ရိုမ် ဒူပ် အန်.
31 တဲး ဘေ ဝဲန် ပီ အုန် ဘေ ခဲင် နဝ်း. ဝဲန် နဝ်း ရူ, နဝ်း တူ အိုင်, နဝ်း ဆီမာ အေး, နဝ်း ကာလာင် နာ တူ မွှိုမ် လွင် အီ, ဘော နဝ်း ဟာယ် ဘဲန် မျုဝ် ဘဲန် မျုဝ်, ကွဲ့ တဲး န့ ကွယ် ခဲင် နဝ်း ဘေ.
32 တဲး ဘေ ယီ မိုဝ်း နဝ်း မွှိုမ်, လာယ် ကာဝေ, လာယ် ဘ့လွာ့ ဝဲန် မှာပ်, တဲး န့ ပီ ဇဝ်ဖြာ ဟဲ့ ဂဝ်း ဝဲန် မှာပ် ဘေ ဒေါ ညှိုမ် ဘေ ဇဝ် ယေဆူ.

EPH 5
1 ကူပ် မုး ဘေ ဂွန် ပီ ရွက့် ဇဝ်ဖြာ, တဲး ဘေ ဘူင် ပီ ပီ ဘူင် ဇဝ်ဖြာ.
2 ဘေ လုဝ် ရွက့် ဇဝ်ဖြာ, တဲး န့ ပီ ဇဝ် ယေဆူ ရွက့် အေ ဒေါ ခမ် အန် ဒီ ယမ် ကာဒါင် အေ. ဇဝ် ယေဆူ ဟဲ့ ခမ် ဒီ ယမ်, တဲး အန် ပီ ဒုဝ် ဆတ်ဒါဝါ ပီ လှူ ဒူအီ, တဲး ဇဝ်ဖြာ အိုင် ဘော ဂဝ်း ဝဲန် မှာပ် ဂေ. ဇဝ် ယေဆူ ဟဲ့ ခမ် ဒီ ယမ်, တဲး န့ ပီ ပီ လှူ ဒူအီ, တဲး န့ အုး ငှုန် ဒီ အာတ့် ဇဝ်ဖြာ.
3 ဘေ မုး ဒူအီ အီ ညှိုမ် ဇဝ်ဖြာ. ခုဝ်, န့ တူ ကာအာပ် ဘေ လုတ့် အီဘိုန့်, ဘူင် နာ မွှိုမ် ကာအိး ဘဲန် မျုဝ် ဘဲန် မျုဝ်. ဘော လွင် ပီ ဆီ ပွိုန် ဘဲန် မျုဝ် ဘဲန် မျုဝ်, အာဝ် ကာအာပ် ဘေ လာယ် ကာမွုန်.
4 ဘော ဂြုဝ်း မွှိုမ် ကာအိး ဘော ဂြုဝ်း ပီယေန့်, ဂြုဝ်း တူ ဘွတ်, ဂြုဝ်း အီ တူ ကာအာပ် တဝ်း, ကွဲ့ တဲး ဘေ ကာလာင် ဇိုဝ် တီ ဒွန် မျုဝ်. တဲး ဘေ ယီ ကာလာင် ဂြုဝ်း အီ ဒါင် ဂုင် ဂေဇူ ဒီ ဇဝ်ဖြာ.
5 ဘေ ယီ နပ် ဆီချာ, ဆေ န့ မုး ဒူအီ လုတ့် အီဘိုန့်, ဘူင် နာ မွှိုမ် ကာအိး ဘဲန် မျုဝ် ဘဲန် မျုဝ်, အာဆေ ဘော မိုဝ်း နဝ်း ဆီ ပွိုန် ဘဲန် မျုဝ် ဘဲန် မျုဝ်, ဒူအီ ဇိုဝ် တီ ပီ ဒူအီ အီ ကြိုပ် အာရိုပ်. အာဆေ ဘူင် ဇိုဝ် တီ, အန် တူ ပွိုန် ခါဂုန် မာဆေ ခဲင် မိူင် ပီ အိုပ် ဇဝ်ဖြာ ဘော ဇဝ် ယေဆူ.
6 ဆေ ဒူအီ အူ ဝီ တး ကာလာင် ဂြုဝ်း အီ တူ မိုဝ်း ဒီခုဝ် ဒီ ဘေ, ကွဲ့ တဲး ဘေ ညှိုမ် ဂြုဝ်း ပီ ကာလုဝ် အန်. ကူပ် ဘူင် ဂေ နာ တူ မွှိုမ် ဇိုဝ် တီ ဘဲန် မျုဝ် ဘဲန် မျုဝ်, ကူပ် မုး ဂေ ဒူအီ အီ ဝဲန် ဂြုဝ်း ဇဝ်ဖြာ, တူ ထူမ် ဂြုဝ်း ဇဝ်ဖြာ, ဇဝ်ဖြာ ဒီ ရူ ဒီ ဂေ.
7 ခုဝ် အန် တီ အုဝ် တဝ်း, ကွဲ့ တဲး ဘေ ကွယ် ရိုမ် ဒူပ် ဂေ ဒူအီ ဇိုဝ် တီ, ကွဲ့ တဲး ဘေ ဘူင် ပီ ဘူင် ဂေ.
8 အာတ့် နီ ဘေ ဟဲ့ ဒွိုမ် ကွယ် ခဲင် အပ် ဝွင့်, တူ နပ် မာဆေ လွင် ဇဝ်ဖြာ. ဒေါ တီ နီ ဘေ ယဲ့ ဟဲ့ ကွယ် ခဲင် ဘ့လာင် ပီ ဒွါ ဇဝ်ဖြာ, တဲး ဘေ နပ် ပီ အိုင် ဇဝ်ဖြာ. ခုဝ်, တဲး ဘေ ဘူင် ပီ အိုင် ဇဝ်ဖြာ, တဲး န့ ပီ ဘေ ကွယ် ခဲင် ဘ့လာင်.
9 အာဆေ ကွယ် ခဲင် ဘ့လာင် တီ, အန် ဒီ ဘူင် နာ မွှိုမ်, နာ မှာန် ဘော တူ ကာလုဝ် ဒေါ မှဝ်.
10 တဲး ဘေ ဘော ဂျုဝ်ဂျာ ဒီ နပ် ဆေဆေ အီ လဝ့် နဝ်း ဇဝ်ဖြာ.
11 ကွဲ့ တဲး ဘေ ဘူင် နာ တူ မွှိုမ် အီ တူ မိုဝ်း ဒီခုဝ်. ဇိုဝ် တီ မုး ပီ ဘူင် ဂေ ဒူအီ အီ ကွယ် ခဲင် အပ် ဝွင့်. ပီ ဘူင် ဒူအီ ခဲင် အပ် ဝွင့် ဘေ ယီ လုဝ် ကာလာင်, တဲး အီ နပ် ခဲ့ တူ မွှိုမ် ပီ ဘူင် ဂေ တီ.
12 ခုဝ်, ပီ ဘူင် ဂေ ဒူအီ ကွဲ့ တဲး အီ ယိုဝ်, ကွဲ့ တဲး အီ နပ်, န့ မွှိုမ် ဆာယ်. ဆေ ဂေ လုဝ် ကာလာင် လွင် အန် တီ, ဂေ ဒီ ဘော ဆာယ်, အာဝ် ပွိုန် ကာလာင်.
13 ခုဝ်, န့ မုး ဘ့လာင် အီ တဲး န့ လိုဝ်း ခဲ့ တူ မွှိုမ် ပီ ဘူင် ဂေ.
14 ဆေ န့ ယီ လိုဝ်း ဆီချာ ခဲ့ တူ မွှိုမ် ပီ ဘူင် အီ, ဟဲ့ ပီ ဟဲ့ ကွယ် ခဲင် ဘ့လာင်. ခုဝ် အန် တီ ဒူအီ မင် အီ ဘော ပါက် မှုဝ် တဝ်း, “အိုယ် မဲ အီ အိတ်, တဲး မဲ ယိတ့်. ဒူင် ကွယ် မဲ ဟဲ့ မုး ဒူင် ကွယ် ဒူအီ ယမ်. ဆေ မဲ ယိတ့်, ဇဝ် ယေဆူ ဒီ တဲး မဲ ကွယ် ခဲင် ဘ့လာင် ပီ ဒွါ အန်.”
15 ခုဝ် အန် တီ ဘေ ဒွန် အီ လုဝ် ဆာဒိက်, ကွဲ့ တဲး ဘေ ဘူင် ပီ ပီ ဘူင် ဂေ ဒူအီ အီ တူ မိုဝ်း အာငျာန်, တဲး ဘေ ဘူင် ပီ ပီ ဘူင် ဂေ ဒူအီ အီ မိုဝ်း အာငျာန် ဘွတ်.
16 တဲး ဘေ ဒီငန့် ဒီ ဘူင် နာ မွှိုမ်, ကွဲ့ တဲး ဘေ ဒီလှး. ခုဝ်, အာခြာဝ် နီ တူ မွှိုမ်.
17 ခုဝ် အန် တီ ကွဲ့ တဲး ဘေ ရိုဝ်, တဲး ဘေ မိုဝ်း အာငျာန် ဘွတ်, တဲး ဘေ နပ် မာဆေ ပီ အိုင် ဇဝ်ဖြာ.
18 ကွဲ့ တဲး ဘေ ယိုတ့် ပဝ်း. ဆေ ဘေ ဒျီင် ပဝ်း, န့ တဲး ဘေ စှိုမ်. ဘေ ယီ လုဝ် တဲး နဝ်း ဖွိုမ် ဇဝ်ဖြာ ကွယ် ခဲင် နဝ်း ဘေ, တဲး န့ ကော နုဝ့်.
19 ဘေ လုဝ် တဝ်း မှုဝ် ဒါခိုယ်, မှုဝ် အီ အိူပ် ဇဝ်ဖြာ. ဘေ လုဝ် တဝ်း ပီ မှုဝ် ထမ်. ပါယ် တီ တဲး ဘေ အိူပ် ဇဝ်ဖြာ ခဲင် နဝ်း ဘေ.
20 ဘေ ဘော ကာဒုး မာဆေ, ဘေ လုဝ် ဒါင် ဂုင် ဂေဇူ ဒီ ဇဝ်ဖြာ ဆေဆေ. ကူပ် ညှိုမ် အေ ဇဝ် ယေဆူ အေ လုဝ် ဒါင် ဂုင် ဂေဇူ ဒီ ဇဝ်ဖြာ, အီ မုး ဂုန့် အေ.
21 တဲး ဘေ လာယ် ဂူမ် ကူပ် ရုဝ်ဆေ ဘေ ဇဝ် ယေဆူ.
22 ဘေ အီဘိုန့်, တဲး ဘေ ထူမ် ဂြုဝ်း အီမာယ် ဘေ, တဲး န့ ပီ ဘေ ထူမ် ဂြုဝ်း ဇဝ်ဖြာ.
23 ခုဝ်, အီမာယ် ပီ ဂိန့် အီဘိုန့်. ဇဝ် ယေဆူ ပီ ဂိန့် ဂေ ဒူအီ ခဲင် ဖိုင် အန်. န့ ယီ မုး ဇဝ် ယေဆူ, အန် ဟဲ့ ချွတ် ဂေ ဒူအီ ခဲင် ဖိုင် တီ, ဂေ အီ ပီ ဒုဝ် ဘူင့် အန်.
24 ဂေ ဒူအီ ခဲင် ဖိုင် ဇဝ် ယေဆူ, ဂေ ယီ ဂူမ် ဇဝ် ယေဆူ. ပါယ် တီ ဘော အီဘိုန့် လုဝ် ဂူမ် အီမာယ် အန်, ဘူင် ပီ အိုင် အန် ဒွန် မျုဝ်.
25 ဘေ အီမာယ်, တဲး ဘေ ရွက့် အီဘိုန့် ဘေ, တဲး ဘေ ရွက့် ပီ ဇဝ် ယေဆူ ရွက့် ဂေ ဒူအီ ခဲင် ဖိုင် အန်. ဇဝ် ယေဆူ ဟဲ့ ခမ် ဒီ ယမ် ကာဒါင် ဂေ.
26 အန် ဟဲ့ ဟွတ့် ဘ့လွာ့ ဝဲန် မှာပ် ဂေ, တဲး န့ ပီ ဂေ ဘာယ် ဒုဝ် ဂေ ခဲင် အိုမ်. အန် ဘော ဘူင် တဲး ဂေ ဘဲန် ဒူအီ အီ ဆီငါ ဘွတ် ဒေါ ထူမ် ဂေ ဂြုဝ်း ဇဝ်ဖြာ. ခုဝ်, အန် ဟဲ့ ခမ် ဒီ ယမ်, တဲး အန် ပွိုန် ဒီ ဘူင် ဇိုဝ် တီ ဒီ ဒွန် အီ ခဲင် ဖိုင် အန်.
27 အန် ဆီ တဲး ဒူအီ ခဲင် ဖိုင် အန် ဒွန် အီ ဘဲန် တူတ့် ဒူအီ ပီ အိုပ် အန်, တဲး ဂေ မိုဝ်း အာဖုင် ဒင်ခုဝ်, ကွဲ့ တဲး ဂေ မိုဝ်း နာ တူ စှိတ်, နာ တူ မွှိုမ် မာဆေ, တဲး ဒွန် အီ လဝ့် နဝ်း အန်.
28 ပါယ် တီ အီမာယ် မိူဝ် လုဝ် ရွက့် အီဘိုန့် ဂေ, တဲး န့ ပီ ဂေ ရွက့် ဒုဝ် ဘြိမ် ဂေ. အာဆေ ရွက့် အီဘိုန့် အန်, အန် ရွက့် ဒုဝ် ဘြိမ် အန်.
29 ခုဝ်, န့ တူ မိုဝ်း အာဆေ အီ ဝီ ဆီ ဘူင် နာ စာဝ် ဒီ ဒုဝ် ဘြိမ် အန်. ဒွန် အီ နပ် ဒီ ယွတ် လိုမ်လာ ဆီချာ ဒုဝ် ဘူင့် အန်. ပါယ် တီ ဇဝ် ယေဆူ မိူဝ် ယွတ် လိုမ်လာ ဆီချာ ဒွန် အီ ခဲင် ဖိုင် အီ ညှိုမ် အန်.
30 အေ မိူဝ် မုး ဒူအီ ခဲင် ဖိုင် ဇဝ် ယေဆူ တီ.
31 ခုဝ် အန် တီ အီမာယ် လုဝ် လေး ခဲင် ကာင် ဂုန့် မာ အန်, ဝီ ဟာဝ် ကွယ် ရိုမ် ဒူပ် အီဘိုန့် အန် ဆေဆေ. ပါယ် တီ ဂါယ် အာ ဝီ ဘဲန် ပီ ဒုဝ် အူ ဘူင့်.
32 ဒူအီ တူ ဒွိုမ် နပ် ဆီချာ လွင် ဒါင် အန် တီ. အာဝ် ငှိုယ် ကာလှုး ဒီ နဝ်း. အုဝ် ယီ ကာလာင် လွင် ဇဝ် ယေဆူ ဘော ဖိုင် ဂေ ဒူအီ အီ ညှိုမ် အန်.
33 ပီ တဝ်း အုဝ် ယီ ပါယ် နီ. အီမာယ် ဒွန် အီ လုဝ် ရွက့် အီဘိုန့် အန်, တဲး န့ ပီ အန် ရွက့် ဒုဝ် ဘြိမ် အန်. ဘော အီဘိုန့် လုဝ် ရုဝ်ဆေ အီမာယ် အန်.

EPH 6
1 ဘေ ဂွန်, ကူပ် ညှိုမ် ဘေ အန် ဇဝ်, ဘေ လုဝ် ထူမ် ဒူပ် ဂြုဝ်း ပီ ကာလာင် ဂုန့် မာ ဘေ. ခုဝ်, ဟဲ့ ကာအာပ် ဘေ ဘူင် ပါယ် တီ.
2 ဇဝ်ဖြာ ဟဲ့ တဝ်း, “တဲး ဘေ ရုဝ်ဆေ ဂုန့် မာ ဘေ.” ဒေါ ဒွါ ဇဝ်ဖြာ ဒါရာ ဘဲန် ညွင့် ဘဲန် ညွင့်, န့ မုး ညွင့် တီ ပီ ဒွါ ဒူပ် အန် ကာဒိက် ဆတ်ဇာ.
3 ကာဒိက် ဆတ်ဇာ တီ တဝ်း, “တဲး ဘေ ပွိုန် ဒီ ကွယ် ဆီချာ ဘော ကွယ် လှေန့် ခဲင် မိူင် ပီ ဒွါ ဇဝ်ဖြာ ဒီ ဘေ.”
4 အီ မုး ဘေ ဂုန့်, ကွဲ့ ဘူင် တဲး န့ ဘဲန် နဝ်း လိုဝ် ဒီ ဂွန် ဘေ. တဲး ဘေ ယီ လိုမ်လာ ယွတ် ဂွန် ဘေ, တဲး ဘေ ဘော မာနုဝ် ဘော ကာဆုး ဂေ ဘူင် နာ ဘွတ်, တဲး န့ ပီ ပီ အိုင် အန် ဇဝ်.
5 အာဆေ ဟဲ့ ဘဲန် မှာယ် အီ, အန် လုဝ် ထူမ် ဂြုဝ်း ဒါ ကာညာ အန်. ဘေ လုဝ် မိုဝ်း နဝ်း ဆိူဝ် ဘော ရုဝ်ဆေ ဒါ ကာညာ ဘေ, တဲး န့ ပီ ဘေ ထူမ် ဂြုဝ်း ဇဝ် ယေဆူ.
6 ကွဲ့ တဲး ဘေ ညိုင်ရာင် ဒီ ဘူင် နာ မွှိုမ် ဒေါ ယိုဝ် ဒါ ကာညာ ပီ ဘူင် ဘေ. တဲး နဝ်း ဘေ ဆိူဝ် ဒီ ဘူင် ပီ အိုင် ဇဝ်ဖြာ. တဲး န့ ပီ ဘေ မုး မှာယ် ဇဝ် ယေဆူ.
7 တဲး ဘေ ဇွန်ဇူမ် ဒီ ဘူင် ဂါန် ဘေ. ကွဲ့ မာတ် န့ မုး ဂါန် ဒူအီ, တဲး ဘေ မာတ် န့ မုး ဂါန် ဇဝ်ဖြာ.
8 ပါယ် တီ ဘေ ဘော လုဝ် လှုဝ်း ဆေဆေ, ခဲ့ ပီ ဘူင် ဘေ နာ မွှိုမ်, အန် ဇဝ် ဒီ ဝီ ဒွါ ဒီ ဘေ နာ မွှိုမ် ခဲ့ တီ. ဘော ဒူအီ အီ ဘဲန် မှာယ် အီ, ဘော ဒူအီ အီ ကွယ် ထင်ဟာင်,aဂေ ဒွန် အီ ဒီ ပွိုန် ခဲ့ တီ.
9 ဘေ အီ မုး ဒါ ကာညာ အီ, ဘေ ဘော လုဝ် ဘူင် နာ မွှိုမ် ဒီ ဂေ ဒူအီ ပီ အိုပ် ဘေ, ကွဲ့ တဲး ဘေ ခါနှာပ် ဂေ. ဘေ လုဝ် လှုဝ်း, ဒါ ကာညာ ဘေ ဘော ဒါ ကာညာ ဂေ မုး အူ ကာဒင် အီ ကွယ် ခဲင် ဂါင်ဟြာဝ်. ဆေ အန် ဒီ ဒမ် မှာပ် ဒီ အီ, အန် တူ တဝ်း ဒူအီ အူ ဝီ ဟဲ့ ဘွတ် လွှိုမ် ဒူအီ ပေါ အူ ဝီ.
10 ဟဲ့ ဟွတ့် ပန် တီ တဲး နဝ်း ဘေ မိုဝ်း ပ့လူမ် ဆေဆေ ကူပ် ညှိုမ် ဘေ ဇဝ်ဖြာ. ဇဝ်ဖြာ ဒီ ဒွါ ပွုန် အန် ဒီ ဘေ, တဲး န့ ဘဲန် ပ့လူမ် ဒီ နဝ်း ဘေ.
11 ဇဝ်ဖြာ ဟဲ့ ဒွါ ဒီ ဘေ ဘဲန် မျုဝ် ဘဲန် မျုဝ် အီ ပီ ခြိုင် တာ ဒါ ဆိုက်. ခြိုင် တီ ဘေ လုဝ် စှိုပ်, တဲး န့ ဇေ့ဇုင်, ကွဲ့ တဲး န့ ဇုတ် မာဆေ. ပါယ် တီ, ဘေ ပွိုန် ဒီ ရဲ နာ တူ မွှိုမ် ပီ ဆီ ဘူင် ဘုဝ် ကာနမ် ဒီ ဘေ.
12 ခုဝ်, အာဝ် မုး အေ လုဝ် ကာဂုဝ်း ဒီ ဒူအီ, အေ လုဝ် ကာဂုဝ်း ဒီ ဘုဝ် ကာနမ် ဘော ကာနမ် အီ အိုပ် ကာဒါယ် အီ ဟာယ် ကာဆဝ်, အီ ကွယ် ခဲင် အပ် ဝွင့် ခဲင် ဘ့လေန့်.
13 ခုဝ် အန် တီ ဘေ လုဝ် ဒိုဝ်း တူတ့် ဒွန် မျုဝ် ပီ ဒွါ ဇဝ်ဖြာ ဒီ အေ, အီ ပီ ခြိုင် တာ ဒါ ဆိုက်. ဆေ ဘေ ဒိုဝ်း တာ တူတ့် ဇိုဝ် တီ, ဘေ ဒီ ဘော ပဲ တူတ့် ဒွန် မျုဝ်. ဆေ ဟီ ဇမ် ဆီငဲ တူ မွှိုမ်, ဘေ ဒီ ဘော ပွိုန် ဒီ ရဲ ရန်ဆူ ဘေ. ဘေ ဒီ ဘော ပဲ အန်, ကွဲ့ တဲး အန် ပဲ ဘေ.
14 ခုဝ် အန် တီ ဘေ လုဝ် လှုဝ်း ဆေဆေ နာ မှာန် လွင် ဇဝ်ဖြာ, တဲး န့ ပီ ဒါ ဆိုက် စှိုပ် ဆဲ့ ဒီ ညွယ် အန်. ခဲ့ ပီ ဘူင် ဘေ လုဝ် လေး နဝ်း ဆိူဝ်, တဲး န့ ဂွင့် ဘာင် နဝ်း ဘေ ပီ ဆီတုဝ် ဟိန် ပီ စှိုပ် ဒါ ဆိုက် ပဲ ဒီ ဂွင့် ဒုဝ် အန်.
15 ဘေ ဘော လုဝ် မ့ပြာယ် အုန် နဝ်း ဘေ, တဲး ဘေ ဖြူမ် ဆေဆေ, တဲး ဘေ ပွိုန် ဒီ ကာလာင် လွင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, အာဝ် ဟူ ဘဲန် ရန်ဆူ ဇဝ်ဖြာ. ဆေ ဘေ ဘူင် ပါယ် တီ, န့ ပီ ဒါ ဆိုက် ဟဲ့ စှိုပ် ခူဒိန့် အန်.
16 ဘေ ဘော လုဝ် ညှိုမ် ဆီချာ ဇဝ်ဖြာ, တဲး န့ ပီ ဒါ ဆိုက် ဂူင့် မင် ဂွင့်. ဆေ ရန်ဆူ ဘန့် ဘ့လာ အီ မိုဝ်း ငဝ်, မင် ဂွင့် တီ နပ် ဒီ ဘျတ် နပ် ဒီ ရဲ ဘ့လာ ငဝ် တီ.
17 ဘေ ဘော လုဝ် နပ် ဆီချာ လွင် ဇဝ်ဖြာ ဟဲ့ ချွတ် ဘေ. န့ ပီ ဒါ ဆိုက် ဟဲ့ စှိုပ် မာဂိန့် ဟိန် အန်. ဘေ ဘော လုဝ် နပ် ဆီချာ ဂြုဝ်း ဇဝ်ဖြာ အီ ပီ မာပွါ့ လာင် ပီ တာ ဒါ ဆိုက်. န့ ယီ မုး နဝ်း ဖွိုမ် ဇဝ်ဖြာ အီ တဲး ဘေ နပ် ဆီချာ ဂြုဝ်း ဇဝ်ဖြာ.
18 ဒွန် ဇေန့် ဆေ ဘေ ဆာခိုဝ် ဒီ ဇဝ်ဖြာ ဘော မှာန့် မာဆေ ဒီ အန်, ဘေ လုဝ် တာ တူတ့် ဇိုဝ် တီ ဒွန် မျုဝ်. န့ မုး နဝ်း ဖွိုမ် ဇဝ်ဖြာ အီ တဲး ဘေ ဆာခိုဝ် ပါယ် တီ. ဘေ ဘော လုဝ် ဆာဒိက်, ဘ်ု ဆေဆေ, ဆာခိုဝ် ဒါင် ဒွန် အီ, အီ ညှိုမ် ဇဝ် ယေဆူ.
19 တဲး ဘေ ဆာခိုဝ် ဘော ဒါင် အုဝ်. ဆာခိုဝ်, တဲး အုဝ် ပွိုန် ဒီ ကာလာင် ဆိူဝ် ဂြုဝ်း ဇဝ်ဖြာ ဒီ အီ, ကွဲ့ တဲး အုဝ် ယုဝ်, တဲး အုဝ် ပွိုန် ဒီ ကာလာင် ဒီ ဒူအီ ပီ ညှမ် နပ် ဂေ လွင် ဂြုဝ်း ဇဝ်ဖြာ အီ တဲး ဒူအီ ဘဲန် နဝ်း ဒါခိုယ်.
20 ကူပ် ကာလာင် အုဝ် ဂြုဝ်း ဇဝ်ဖြာ, အုဝ် ကွယ် ခဲင် ကာပိုမ်. တဲး ဘေ ဆာခိုဝ် ဒါင် အုဝ်, တဲး အုဝ် ယ ဒီ ကာလာင် ဒီ အီ ပီ ကာအာပ် အုဝ် ကာလာင်.
21 န့ ယီ မုး အာထူခိတ်, အန် မုး ဝါ ပီ ရွက့် အုဝ် ကူပ် ညှိုမ် အန် ဇဝ် ယေဆူ. အန် ဘော စွယ် အုဝ် ဆေဆေ. အန် ဒီ ဝီ ကာလာင် တူတ့် ဒွန် မျုဝ် ဒီ ဘေ လွင် အုဝ်. အန် ဒီ တဲး ဘေ နပ် ပီ ပါယ် အုဝ် ဒီ ကွယ် ဒေါ တီ နီ.
22 အုဝ် ဟဲ့ တိုယ် အန်, တဲး အန် ဟာဝ် ဇမ် ဒူင် ကွယ် ဘေ, တဲး အန် ခဲ ဒီ ဘေ လွင် အုဝ်, တဲး ဘေ နပ် တူတ့် ဒွန် မျုဝ်, တဲး န့ ဘဲန် နဝ်း ပ့လူမ် ဒီ ဘေ.
23 တဲး ဇဝ်ဖြာ ဒွါ နဝ်း ဂတ် ဂျီတ် ဒီ ဘေ အီ မုး ဘီနွင် ယေ. တဲး ဘေ ဘော လာယ် ရွက့် ကူပ် ညှိုမ် ဘေ ဇဝ်ဖြာ အီ မုး ဂုန့် အေ. တဲး ဘေ လာယ် ရွက့် ကူပ် ညှိုမ် ဘေ ဘော ဇဝ် ယေဆူ အီ မုး ဒါ ကာညာ အေ.
24 တဲး ဇဝ်ဖြာ ဂေဇူ ဘေ ဒွန် အီ, အီ ရွက့် ဇဝ် ယေဆူ, အီ မိုဝ်း နဝ်း ဆိူဝ်, နဝ်း မှာန်. ဆာတူ. ခဲ့ တီ အုဝ် အာပေါလူ ဟဲ့ ဒဲမ် ဒီ ဘေ.

PHP 1
1 အုဝ် အာပေါလူ အီ မုး ဒဲစေန့် ဇဝ် ယေဆူ, အုဝ် ဒဲမ် ပဲ့ နီ တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ ဒွန် အီ အီ ကွယ် ခဲင် မိူင် ဖီလီဖီ. အုဝ် ဒဲမ် ဘော ဒီ ဂေ ဒါ တာင် ခဲင် ဖိုင် ဇဝ် ယေဆူ ဘော ဒီ ဂေ ဒူအီ အီ စွယ် ဂေ ဒါ တာင် ဒွန် အီ.
2 ဘော အုဝ် ဘော အာထီမုဝ်ထေ မှာန့်, တဲး ဇဝ်ဖြာ ဂေဇူ ဘေ. တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဒါ ကာညာ အေ ဒွါ နဝ်း ဂျီတ် ဒီ ဘေ.
3 ဒေါ နမ်လှုဝ်း အုဝ် ဒီ ဘေ ဒွန် ဇေန့်, အုဝ် ဘော ဒါင် ဂုင် ဂေဇူ ဒီ ဇဝ်ဖြာ ဒါင် ဘေ ဒွန် အီ.
4 ဒေါ ဆာခိုဝ် အုဝ် ဒါင် ဘေ ဒွန် ဇေန့်, နဝ်း အုဝ် ဟဲ့ ဒါခိုယ် ဒီ ဆာခိုဝ် ဒါင် ဘေ ဒွန် အီ.
5 အုဝ် ဟဲ့ ဒါခိုယ် ကူပ် ဟဲ့ စွယ် ဘေ ဒီ အုဝ် ဒေါ ကာလာင် အုဝ် လွင် ဇဝ်ဖြာ အီ တဲး နဝ်း ဒူအီ ဒါခိုယ်. ဘေ မိူဝ် ဟဲ့ စွယ် ပါယ် တီ, ဆိန့် ဒေါ ကာစုး ဘေ ဒီ ညှိုမ် ကော ဇမ် ဒေါ တီ နီ.
6 ကူပ် န့ ပါယ် တီ, အုဝ် ထာင် ဇဝ်ဖြာ အီ ဟဲ့ ကာစုး ဒီ ဘူင် နာ ဘွတ် နာ မွှိုမ် ခဲင် နဝ်း ဘေ, အန် ဒီ ဘော ဘူင် ဟာဝ် ပါယ် တီ, တဲး န့ ဟွတ့် ဆီငဲ ပန် ဒီ ဝီ တး လူင် ဇဝ် ယေဆူ.
7 ဟဲ့ ကာအာပ် အုဝ် ကာဒွါ့ ကာဖာ ပါယ် တီ. ခုဝ်, အုဝ် ဟဲ့ ရွက့် ကာဆဝ် ဘေ ခဲင် နဝ်း အုဝ်. ဘေ မိူဝ် ဒီ ပွိုန် ဂေဇူ အန် ဒူပ် အုဝ်. ဒေါ ကွယ် အုဝ် ခဲင် ကာပိုမ် ဘော ဒေါ ပွိုန် အုဝ် ဒီ ကာလာင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, ဘေ ဟဲ့ စွယ် အုဝ် ဆေဆေ.
8 ကူပ် ဟဲ့ ရွက့် အုဝ် ဒီ ဘေ ပီ ဇဝ် ယေဆူ ဟဲ့ ရွက့် ဘေ, အုဝ် ဘော ဒီကေန် ကာဆဝ် ဘေ. ဘော ဇဝ်ဖြာ ဟဲ့ နပ် နဝ်း အုဝ်, ဝီ ဘဲန် ဆက်ဆေ လွင် အန် တီ.
9 အုဝ် ဘော ဆာခိုဝ် ဒါင် ဘေ, တဲး ဘေ ဝဲ မိုဝ်း နဝ်း ရွက့် ကာပွါ ကူပ် နပ် ဘေ ပီ ပါယ် ဘဲန် မျုဝ် ဘဲန် မျုဝ်, ဘော ကူပ် နပ် ဘေ ဒီ ကာယဝ်း အီ မွှိုမ် အီ တူ မွှိုမ်.
10 တဲး ဘေ ဘော နပ် ဒီ ရဝ်း အီ မွှိုမ် လွှိုမ် တူတ့်. တဲး ဘေ မိုဝ်း နဝ်း လုယ် နဝ်း ဆီငါ, ကွဲ့ တဲး န့ ဆီ မိုဝ်း ဒူအီ အီ ပွိုန် ကာလာင် နာ တူ မွှိုမ် လွင် ဘေ. တဲး န့ ပါယ် တီ ဆေဆေ, တဲး န့ ကော ဇမ် ဆီငဲ ဒီ ဝီ တး လူင် ဇဝ် ယေဆူ.
11 တဲး ဇဝ် ယေဆူ စွယ် ဘေ, တဲး ဘေ ဘူင် နာ မုး နာ မှာန် ဆေဆေ, တဲး န့ ဘဲန် အာဂျိုဝ် ဒီ ဘေ, တဲး အာဖုင် ဒင်ခုဝ် ဇဝ်ဖြာ ဘော လိုဝ်း ဒီ အီ.
12 အိုယ် ဘေ ဘီနွင်, အုဝ် ဆီ တဲး ဘေ နပ် ပဲ့ ဟဲ့ ကာဒုး တး အုဝ်, န့ ဟဲ့ ဝီ တဲး ဒူအီ ကိူန် နပ် လွင် ဇဝ်ဖြာ အီ တဲး နဝ်း ဒူအီ ဒါခိုယ်.
13 ခုဝ်, ဂေ ဒူအီ အီ ဘ်ု ဟုဝ် ခုန်ဒီခမ် ဒွန် အီ ဘော ဂေ အီ ဟဝ်, ဂေ ဘောကာဂ့လျီတ် ဟဲ့ နပ်, အုဝ် ကွယ် ခဲင် ကာပိုမ် ကူပ် ညှိုမ် အုဝ် ဇဝ် ယေဆူ.
14 ဒဲင် တီ, န့ ဘော စွယ် တဲး ဂေ ဘီနွင် အီ ညှိုမ် ဇဝ် ယေဆူ ဘိုင် ဆီချာ ဇဝ်ဖြာ. န့ မိူဝ် တူ တဲး ဂေ မိုဝ်း နဝ်း ယုဝ်. န့ တဲး ဂေ ဝဲ ယ ကာလာင် လွင် ဇဝ်ဖြာ.
15 မာလဲ, ဒူအီ မင် အီ ဂေ ယီ လာယ် ကာထဲန့်, လာယ် လှယ် ဒီ ကာလာင် လွင် ဇဝ် ယေဆူ. မင် အီ ဂေ ဘော မိုဝ်း နဝ်း ဆိူဝ် နဝ်း မှာန် ဒီ ကာလာင်.
16 ဂေ အီ မိုဝ်း နဝ်း ဆိူဝ် နဝ်း မှာန် တီ, ဂေ ကာလာင် လွင် ဇဝ်ဖြာ ကူပ် ရွက့် ဂေ ဒီ အုဝ်. ဂေ နပ်, အုဝ် ဟဲ့ ကွယ် ဒီ နီ တဲး အုဝ် ပွိုန် ဒီ ကာလာင် လွင် ဇဝ် ယေဆူ ဒီ အီ အီ တဲး နဝ်း ဒူအီ ဒါခိုယ်.
17 ဂေ အီ တူ မိုဝ်း နဝ်း ဆိူဝ် နဝ်း မှာန်, ဂေ ဘော ကာဖာ မီ ဒုဝ် ဘြိမ် ဂေ ဘော ဆီ ဘူင် တဲး န့ ဝဲ ဒုက် ကာဆဝ် ဒီ အုဝ် ဒေါ ကွယ် အုဝ် ခဲင် ကာပိုမ် နီ.
18 မာလဲ, ဂေ ပီ ဘော မိုဝ်း နဝ်း ဇိုဝ် မှဝ် အာဝ် လိူက်. ဆေ ဂေ ဘော မိုဝ်း နဝ်း ဆိူဝ် ဒီ ကာလာင်, ဘော မိုဝ်း နဝ်း တူ ဆိူဝ် ဒီ ကာလာင်, ဂေ ယီ ကာလာင် လွင် ဇဝ် ယေဆူ. အာတီ ဟဲ့ မုး အီ အာရေ တာင်, အီ တဲး န့ ဘဲန် နဝ်း ဒါခိုယ် ဒီ အုဝ်. ဘော နာ အာတ့် ဟာဝ် န့ ဒီ ဒါခိုယ် ဒီ အုဝ်.
19 နဝ်း အုဝ် ဟဲ့ ဒါခိုယ်. ခုဝ်, အုဝ် ဟဲ့ နပ်, ကူပ် ဆာခိုဝ် ဘေ ဒါင် အုဝ် ဘော ကူပ် စွယ် နဝ်း ဖွိုမ် ဇဝ် ယေဆူ ဒီ အုဝ်, အုဝ် ဒီ ပွိုန် ဒီ လေး ခဲင် ကာပိုမ် နီ.
20 ပီ နှဝ့် န့ဒဝ့် အုဝ်, န့ ယီ ပါယ် နီ. အုဝ် တူ ဆီ ဘူင် မာဆေ အီ တဲး အုဝ် မွှိုမ် ဆာယ်. အုဝ် ဆီ မိုဝ်း နဝ်း အီ ယ ဒီ ကာလာင် လွင် ဇဝ် ယေဆူ ဆေဆေ. အုဝ် ပီ ဘော အိမ်, အုဝ် ပီ ဘော ယမ်, အုဝ် ဆီ တဲး ပီ ဘူင် ပီ ပါယ် အုဝ် ဒွန် မျုဝ် အိူပ် မျုက် ဇဝ် ယေဆူ.
21 ခုဝ်, အီ မုး အုဝ်, ဒေါ ဆီ အိမ် အုဝ်, အုဝ် ဆီ ဘူင် ဒူပ် မီ ပီ အိုင် ဇဝ် ယေဆူ. အုဝ် ပီ ဘော ယမ် မိူဝ်, ဟဲ့ မိုဝ်း အာဂျိုဝ်.
22 ပါယ် တီ အုဝ် နပ်, ဆေ အုဝ် ဆီ မိုဝ်း ဖွိုမ်, အုဝ် ဒီ ဝဲ ဘူင် ဂါန် အီ ဘဲန် အာဂျိုဝ် ကိူန်. အုဝ် ပီ ဘော ဟဲ့ တဝ်း ပါယ် တီ မိူဝ်, အုဝ် ညှမ် နပ် ဒီ ရဝ်း နာ မှဝ်.
23 အာ မျုဝ် တီ, န့ ဆီ ကာဝှ်ု ခဲင် နဝ်း အုဝ်. ခဲင် နဝ်း အုဝ် အာခ်ု, အုဝ် ဟဲ့ ဆီ ပွုန် ဇာတ် နီ, တဲး အုဝ် ပွိုန် ဒီ ကွယ် ရိုမ် ဒူပ် ဇဝ် ယေဆူ, အီ ဟဲ့ ဒါခိုယ် ကာဆဝ်.
24 မာလဲ, ဆေ အုဝ် ယီ ဆီ မိုဝ်း ဖွိုမ်, န့ ဘော ဘဲန် အာဂျိုဝ် အာဒါ ဘေ လွှိုမ် အုဝ် ယမ်.
25 ကူပ် န့ ပါယ် တီ, အုဝ် ဟဲ့ နပ်, အုဝ် ဆီ လုဝ် ကွယ် ဘော စွယ် ဘေ ဒွန် အီ, တဲး ဘေ ကြဲ ဒီ ညှိုမ် မန် ဆီချာ ဘော ဝဲ ဒါခိုယ် ကူပ် ညှိုမ် ဘေ.
26 န့ ဒီ ဘော တဲး ဘေ ဝဲ ဒါခိုယ် ဘော အိူပ် ဇဝ် ယေဆူ ကူပ် ဝီ တး အုဝ် ဒူင် ကွယ် ဘေ ပေါ အူ ဇေန့်.
27 ပီ ဘော ဘဲန် မျုဝ် မှဝ် မိူဝ်, ပီ ဘူင် ဘေ, တဲး န့ ကာဒါန် ခဲ့ ကာလာင် ဘေ ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. ဆေ ဘေ ဘူင် ပါယ် တီ, အုဝ် ပီ ဘော ဟာဝ် ယိုဝ် ဘေ, ပီ ဆ ဟာဝ် ယိုဝ် ဘေ, အုဝ် ဒီ ဘော နပ်, ဘေ ဟဲ့ ညှိုမ် ဆီချာ, ဟဲ့ လာယ် ဖြူမ် ဘဲန် အူ နဝ်း အူ ဖွိုမ်, တဲး ဘေ ဘ်ု ဆာဒိက် ပီ ညှိုမ် ဘေ ဂြုဝ်း ဇဝ်ဖြာ အီ တဲး နဝ်း ဘေ ဒါခိုယ်.
28 အုဝ် ဒီ ဘော နပ် လွင် တူ ယုဝ် ဘေ ရန်ဆူ ဘေ တီ. အာတီ န့ တဲး ရန်ဆူ ဘေ နပ် ဆီချာ လွင် ဒီ စှိုမ် ဂေ. အီ မုး ဘေ, ဇဝ်ဖြာ ဒီ ချွတ် ဘေ.
29 ကူပ် ခမ် ဇဝ် ယေဆူ ဒီ ယမ် ကာဒါင် ဘေ, ဘေ ဟဲ့ ပွိုန် ဒီ ညှိုမ် အန် ဘော ပွိုန် ဒီ ခမ် ဒုက် ကူပ် ညှိုမ် ဘေ ဒီ အန်.
30 ခုဝ်, ဒေါ တီ နီ ဘေ ဘော ခမ် ဒုက် ဘဲန် မျုဝ် ဘဲန် မျုဝ် ပဲ့ ဟဲ့ ဒွိုမ် ယိုဝ် ဘေ အုဝ် ခမ်. ဘော ဒေါ တီ နီ ဘေ ဟဲ့ ယိုဝ်, အုဝ် ဆီ ခမ် ဒုက် ဇိုဝ် တီ.

PHP 2
1 ပါယ် တီ, ဘေ မိုဝ်း နဝ်း တာင် ကူပ် ကာဒိုက် ကာဒဝ့် ဘေ ဒီ ဇဝ် ယေဆူ. ဘေ မိုဝ်း ဘော နဝ်း ဂျီတ် ယေန် ကူပ် ရွက့် အန် ဇဝ် ဒီ ဘေ. နဝ်း ဖွိုမ် ဇဝ်ဖြာ မိူဝ် ဟဲ့ လိုပ် ခဲင် နဝ်း ဘေ. ဘေ မိူဝ် နပ် ဒီ လာယ် ရွက့် လာယ် ကာဝေ.
2 ဆေ န့ ပါယ် တီ, တဲး ဘေ ဘူင်, တဲး နဝ်း အုဝ် ဝဲ ဒါခိုယ်. တဲး ဘေ လာယ် ဖြူမ်. ပီ လာယ် ဖြူမ် ဘေ, တဲး န့ မုး အူ မျုဝ်. ဘော ပီ ဇေန့်ဇာ ဘေ ဘော ပီ ခြာမ် ဘေ ဒီ ဘူင်, တဲး န့ မုး အူ မျုဝ်.
3 ခဲ့ ပီ ဘူင် ဘေ, ကွဲ့ တဲး ဘေ ကာဖာ မီ အာဒါ ဒုဝ် ဘြိမ် ဘေ. ကွဲ့ တဲး ဘေ ဘူင်, တဲး အီ ဟဝ် အိူပ် ဘေ. တဲး ဘေ မိုဝ်း မီ နဝ်း ဂူမ် နဝ်း တျီမ်, တဲး ဘေ ဒွန် အီ မာတ် အီ ဟဝ် ဟဲ့ မွှိုမ် လွှိုမ် ဘေ.
4 ဒဲင် တီ, ကွဲ့ ဘူင် တဲး န့ ဘဲန် အာဂျိုဝ် မီ ဒီ ဒုဝ် ဘြိမ် ဘေ. တဲး ဘေ ဘူင် တဲး န့ ဘဲန် အာဂျိုဝ် ဘော အာဒါ အီ ဟဝ်.
5 တဲး နဝ်း ဘေ ပီ နဝ်း ဇဝ် ယေဆူ.
6 ဇဝ် ယေဆူ ပီ ဘော ဟဲ့ မုး ဇဝ်ဖြာ မိူဝ်, အန် ယီ တူ တဝ်း, “ကူပ် မုး အုဝ် ဇဝ်ဖြာ, အုဝ် တူ ခမ် ဒီ ဘဲန် ဒူအီ.”
7 အန် ဘော ခမ် ဒီ ဝဲန် အာဖုင် ဒင်ခုဝ် အန် ဘောကာဂ့လျီတ်. အန် ဘော ခမ် ဒီ ဘဲန် ပီ မှာယ် အီ ဟဝ်, ဘော ခမ် ဒီ ဂွိုတ် ဘဲန် ဒူအီ.
8 အန် ဟဲ့ ဟွတ့် ခမ် ဒီ ဂွိုတ် ဘဲန် ဒူအီ, အန် ပီတျီမ် ဒုဝ် အန် ဘော ထူမ် ဘော ဘူင် တူတ့် ပဲ့ ဟဲ့ စ်ု ဇဝ်ဖြာ အန် ဘူင်, တဲး အန် ကော ခမ် ဒီ ယမ် ဒဲင် ရွင့် ကာဝဲ့ ပီ ဒူအီ ဟာယ်.
9 ကူပ် ပီ ဘူင် အန် တီ, ဇဝ်ဖြာ ဘော အိူပ် မျုက် အန် လွှိုမ် မျုဝ် ဟဝ်, ပီ ဝီ တဲး အန် မိုဝ်း ပွုန် တာင် လွှိုမ် တူတ့် ဒွန် မျုဝ်.
10 ခဲ့ ကွယ် မျုဝ် အီ နပ် ဒီ ကြိုပ်, ဂေ ဒီ ဘော ခြိုပ်ခြဝ် ကြိုပ် ဇဝ် ယေဆူ. ဂေ အီ ကွယ် ခဲင် ဂါင်ဟြာဝ်, ဘော ဂေ အီ ကွယ် ဒဲင် ကာဒါယ်, ဘော ဂေ အီ ကွယ် ခြိုမ် ကာဒါယ်, ဂေ ဘောကာဂ့လျီတ် ဒီ လုဝ် ဂူမ် ကြိုပ် ဇဝ် ယေဆူ.
11 ဒွန် အီ ဒီ ဘော တဝ်း, ဇဝ် ယေဆူ မုး ဒါ ကာညာ အီ အိုပ် တူတ့် ဒွန် မျုဝ်. ပါယ် တီ, အာဖုင် ဒင်ခုဝ် ဇဝ်ဖြာ အီ မုး ဂုန့် ဇဝ် ယေဆူ ဒီ ဘော လိုဝ်း ဆီချာ.
12 ခုဝ် အန် တီ ဘေ ဘီနွင် ပီ ရွက့် အုဝ်, ဘေ ဟဲ့ ဒွိုမ် ထူမ် ဂြုဝ်း အုဝ် ဒေါ ကွယ် အုဝ် ဒူပ် ဘေ. ဒေါ တူ ကွယ် အုဝ် မိူဝ်, ဘေ ဟဲ့ ဝဲ လုဝ် ထူမ်. တဲး ဘေ မိုဝ်း နဝ်း ယုဝ် ဒီယေန့် ဘော ဂျုဝ်ဂျာ ဒီ ဘူင်, တဲး န့ ကာဒါန် ဒီ ပီ ချွတ် ဇဝ်ဖြာ ဒီ ဘေ.
13 ခုဝ်, န့ မုး ဇဝ်ဖြာ အီ တဲး ဘေ မိုဝ်း နဝ်း ဆီ ဘူင် နာ မွှိုမ်. အန် တဲး ဘေ ဘော ပွိုန် ဒီ ဘူင် ဒူပ် ပီ အိုင် အန်.
14 ခဲ့ ပီ ဘူင် ဘေ ဒွန် မျုဝ်, ကွဲ့ ပိုန့်, ကွဲ့ ကာအေး ကာထဲန့်.
15 ဆေ ဘေ ဘူင် ပါယ် တီ, အီ ဟဝ် မိူဝ် တူ ပွိုန် ကာလာင် နာ တူ မွှိုမ် လွင် ဘေ. န့ ဒီ တဲး ဘေ မိုဝ်း နဝ်း လုယ် ဆီငါ. ဘေ ဟဲ့ ဘဲန် ဂွန် ဇဝ်ဖြာ အီ တူ မိုဝ်း မှာပ် မာဆေ. ဘေ မိူဝ် ကွယ် ကာတဲ ဂေ ဒူအီ အီ တူ မိုဝ်း နဝ်း ဆိူဝ် နဝ်း မှာန်, အီ ဘူင် အီ မွှိုမ် ကာအိး. ဘေ ယီ ပီ ဘ့လာင် ဒီ ဒူအီ ဇိုဝ် တီ. ဘ့လာင် တီ ပီ ဘ့လာင် ဆီမန့် အီ ကွယ် ခဲင် ဘ့လေန့်.
16 တဲး ဘေ ကာလာင် ဂြုဝ်း ဇဝ်ဖြာ အီ ဒွါ အာဆာက် ဒီ အီ. ဆေ ဘေ ဘူင် ပါယ် တီ, အုဝ် ဒီ ခူယ် ဘော ပွိုန် ဒီ ပီဖုင် အုဝ် ပန် ဒီ ဇမ် ဆီငဲ ဒီ ဝီ တး လူင် ဇဝ် ယေဆူ. ခုဝ်, ဂါန် ပဲ့ ဟဲ့ ဂျုဝ်ဂျာ အုဝ် ဒီ ဘူင်, န့ တူ စှိုမ် ဒီလူယ် ဒီလာယ်.
17 ဂါန် ပီ ဘူင် ဘေ ကူပ် ညှိုမ် ဘေ ဇဝ် ယေဆူ, န့ ပီ ဘေ လှူ ပီ ဒီ လှူ အီ ဒုဝ့် ဒီ ငဝ်. ဆေ အုဝ် ဘော လုဝ် ယမ်, အုဝ် ဒီ ခမ် ဒီ ယမ်, တဲး န့ ပီ ပီ ဒီ ဒျီင် အီ လှုဝ် ဒဲင် ပီ ဒီ လှူ ဘေ တီ. ဆေ ဇဝ်ဖြာ တဲး န့ ဘဲန် ပါယ် တီ, အုဝ် ဒီ ဘော ခူယ် ဘော ဘျုဝ် ဒူပ် ဘေ.
18 ပါယ် တီ, တဲး ဘော ဘေ ဒါခိုယ် ဘော ခူယ် ဒူပ် အုဝ်.
19 အုဝ် ယီ ညှိုမ်, ဇဝ် ယေဆူ ဒီ တဲး အုဝ် ပွိုန် ဒီ စေဝ် စ်ု အာထီမုဝ်ထေ ဟာဝ် ဒူင် ကွယ် ဘေ, တဲး အုဝ် နပ် လွင် ဘေ, တဲး နဝ်း အုဝ် ဒါခိုယ်.
20 န့ တူ မိုဝ်း အာဆေ အီ မိုဝ်း နဝ်း ဆီ ယွတ် မဲန် ဘေ ပီ အန်.
21 ဂေ ဒူအီ ဟဝ်, ဂေ ဒွန် အီ တူ မိုဝ်း နဝ်း ဆီ ဘူင် တဲး န့ ဘဲန် အာဂျိုဝ် ဒီ ဇဝ် ယေဆူ. ဂေ ဆီ ဘူင် မီ တဲး န့ ဘဲန် အာဂျိုဝ် ဒီ ဒုဝ် ဘြိမ် ဂေ.
22 မာလဲ, အီ မုး အာထီမုဝ်ထေ, ဘေ ဟဲ့ ဟွတ့် နပ်, ပီ ဘူင် အန် န့ မိုဝ်း အာဂျိုဝ် ဒီ ဘေ. အန် ဟဲ့ ဘူင် ဂါန် ရိုမ် ဒူပ် အုဝ်, ကာလာင် လွင် ဇဝ်ဖြာ အီ တဲး နဝ်း ဒူအီ ဒါခိုယ်. ယာယ် ဟဲ့ ပီ အူ ဂုန့် အူ ဂွန်.
23 ခုဝ် အန် တီ ပန် ဒီ ဝီ နပ် အုဝ် အီ ဒီ ဘဲန် ဒီ အုဝ်, အုဝ် မိူဝ် ဒီ ဝီ စ်ု အန် ဟာဝ် ဒူင် ကွယ် ဘေ အူ ဇေန့်.
24 အုဝ် ယီ နပ်, အာဝ် ဘော လှေန့်, ဇဝ်ဖြာ ဒီ တဲး ဘော အုဝ် ဟာဝ် ဒူင် ကွယ် ဘေ.
25 အုဝ် ထာင်, အုဝ် ဒီ တဲး ဘော ဝါ အုဝ် အီ စိူဝ် အာအေပါဖော ဝီ ဝေန့် ဒူင် ကွယ် ဘေ. ဒေါ တီ နီ, အန် ဟဲ့ ဘဲန် ဂိုက် အုဝ်, ဘူင် ရိုမ် ဂါန် ဒူပ် အုဝ်. အန် ဘော ပီ ဒါ ဆိုက် ဒူပ် အုဝ်. ဘေ ဟဲ့ တဲး အန် တး ဒူင် ကွယ် အုဝ်, တဲး အန် လိုမ်လာ အုဝ်.
26 အန် မိူဝ် ဟဲ့ ဒီကေန် ဘေ. အာဝ် ဟူ ဘဲန် နဝ်း ဒါခိုယ် ဒီ အန် ကူပ် ဟဲ့ ယိုဝ် ဘေ လွင် အန် တူ ကွယ် ဒါခိုယ်.
27 ဟဲ့ မှာန်, အန် ဟဲ့ မိုဝ်း ဆဝ် ကော ရိန် ဒီ ယမ်. မာလဲ, ဇဝ်ဖြာ ဟဲ့ ဝီ ကာဝေ အန်. အာဝ် မုး ဇဝ်ဖြာ ကာဝေ မီ အန်. ဇဝ်ဖြာ ဟဲ့ ကာဝေ ဘော အုဝ်, တူ တဲး န့ ဘဲန် ဒုက် ကာထာပ် ကာဒဲန့် ဒီ နဝ်း အုဝ်.
28 အုဝ် မိူဝ် ဟဲ့ ဆီ တဲး ကာဆဝ် အန် ဝီ ဝေန့် ဒူင် ကွယ် ဘေ, တဲး ဘေ ယိုဝ် အန်, တဲး နဝ်း ဘေ ဒါခိုယ်. န့ ဒီ တဲး ဘော နဝ်း ကာဟွာ့ နဝ်း မှဲ အုဝ် ဟြာယ်.
29 တဲး ဘေ ဘော ဒါခိုယ် ဒီ ရွုး အန် ကူပ် ညှိုမ် အန် ဒီ ဇဝ် ယေဆူ ပီ ဘေ. တဲး ဘေ ဘော ရုဝ်ဆေ ဒွန် အီ အီ ပီ အန် တီ.
30 ခုဝ်, အန် ဟဲ့ ခမ် ဒီ ဘူင် ဂါန် ဇဝ် ယေဆူ အီ ညှာပ် ကာဆဝ်. အန် ဟဲ့ ဘူင် ဂါန် ကာဒါင် ဘေ, တဲး အန် ကော ရိန် ဒီ ယမ်. အန် ဟဲ့ စွယ် အုဝ် ဘူင် တဲး န့ ဇေ့ဇုင် ဒွန် မျုဝ် ခဲ့ ပီ တူ ပွိုန် ဘေ ဒီ ဘူင်.

PHP 3
1 အုဝ် ဒဲမ် ဒီ ဘေ ပေါ အူ မျုဝ်. အုဝ် ဆီ တဲး ဘေ ဘီနွင် ဘျုဝ် ဒါခိုယ် ကူပ် ညှိုမ် ဘေ ဒီ ဇဝ် ယေဆူ. ဂြုဝ်း နီ န့ မုး ဂြုဝ်း ဘြိမ် ပီ ဝီ ဒဲမ် တိုယ် အုဝ် ဒီ ဘေ. ပီ ဘော ဝီ ကာလာင် ဒီ ဘေ ပေါ အူ ဇေန့် မိူဝ်, န့ ယီ တူ ဘဲန် ဒုက် ဒီ နဝ်း အုဝ် ကူပ် ဟဲ့ နပ် အုဝ်, န့ ဒီ ဘဲန် အာဂျိုဝ် ဒီ ဘေ.
2 တဲး ဘေ ဆာဒိက် ဂေ အီ တူ ညှိုမ် ဇဝ်ဖြာ ဂေ အီ ပီ မာဆုဝ်. တဲး ဘေ ဆာဒိက် ဂေ အီ ဘူင် နာ တူ ဘွတ် နာ တူ မွှိုမ်, ဂေ အီ ဆွာ့ ဝဲန် ဟုန် လခါနာ အီမာယ် ဒွန် အီ.
3 အီ မုး အေ, အေ ဟဲ့ ဘူင် အီ မှာန် အာခါခ်ု ပီ ဆီ တဲး ဇဝ်ဖြာ အေ ဘူင် ဒေါ ဟဲ့ စ်ု အန် အေ ဆွာ့ ဝဲန် ဟုန် လခါနာ အီမာယ်. အေ ဟဲ့ တဲး နဝ်း ဖွိုမ် ဇဝ်ဖြာ လိုပ် ခဲင် နဝ်း အေ, တဲး အေ ပွိုန် ဒီ ကြိုပ် ဇဝ်ဖြာ. အေ မိူဝ် အိူပ် မျုက် မီ ဇဝ် ယေဆူ. အေ မိူဝ် တူ ဘိုင် ဒုဝ် ဘြိမ် အေ, တူ ဒူပ် ပီ ဘူင် အီ ဟဝ် မီ ဒီ ဒုဝ် ဂေ.
4 ဆေ ဟီ တဝ်း ဒီ ဘိုင် ဟိတ် ဘြိမ်, ဟဲ့ မုး အုဝ် နီ အီ ဟဲ့ ဒွိုမ် ဘိုင်. ဆေ ဂေ အီ ဟဝ် တဝ်း, ဂေ ဟဲ့ ပွိုန် ဘိုင် ဒုဝ် ဘြိမ် ဂေ, အုဝ် ဟဲ့ ပွိုန် ဒီ ဘိုင် လွှိုမ် ဂေ.
5 အုဝ် ဟဲ့ ခမ် ဒီ ဆွာ့ ဝဲန် ဟုန် လခါနာ ဆိန့် ဒေါ နုဝ့် အာဆာက် အုဝ် ဒါ ဆီငဲ. အုဝ် ဟဲ့ မုး ဒူအီ အီဆာရေလ ခဲင် ခြိုဝ် အာဘေန်ယာမ်. အုဝ် ဟဲ့ မုး ဒူအီ ဟဲဘြဲ, ဟဲ့ ဂွိုတ် ဒီ ဒူအီ ဟဲဘြဲ. လွင် ဒူပ် ဒါရာ မိူဝ်, အုဝ် ဟဲ့ ဒူပ် ပီ ဒူအီ ဖိုင် ဖာရီဆဲ.
6 လွင် ဂျုဝ်ဂျာ ဒီ ဘူင် ပီ အိုင် ဇဝ်ဖြာ မိူဝ်, ဟဲ့ မုး အုဝ် အီ ဘူင် နာ စီစိဝ် ဒီ ဂေ ဒူအီ ခဲင် ဖိုင် ဇဝ် ယေဆူ. လွင် ဘူင် နာ မုး နာ မှာန် အီ ဒူပ် ဒါရာ မိူဝ်, ဟဲ့ မုး အုဝ် အီ ဘူင် တူတ့်, တူ တဲး န့ လုတ့် ဒါရာ.
7 အာဂျိုဝ် ပဲ့ ဟဲ့ ဘူင် အုဝ် ဇိုဝ် တီ, အာဝ် ဟူ ဘဲန် အာဂျိုဝ် မာဆေ ဒီ အုဝ် ဒေါ တီ နီ. ခုဝ်, အုဝ် ဟဲ့ ဝီ ညှိုမ် ဇဝ် ယေဆူ.
8 ဒဲင် တီ, အာဂျိုဝ် ဇိုဝ် တီ ဒွန် မျုဝ်, အုဝ် ဟဲ့ မာတ် န့ ဟဲ့ စှိုမ် တူတ့်. ခုဝ်, ဇဝ်ဖြာ ဟဲ့ တဲး အုဝ် ဝီ နပ် ဇဝ် ယေဆူ အီ ဟဲ့ မွှိုမ် လွှိုမ် တူတ့် ဒွန် မျုဝ်. ကူပ် ဟဲ့ ဒွါ အန် ဇဝ် အာဂျိုဝ် ဇိုဝ် တီ, အုဝ် ဝဲန် တူတ့် အီ ဒူပ် ဒုဝ် ဘြိမ် အုဝ်. အုဝ် ဟဲ့ မာတ် ဇိုဝ် တီ ဘဲန် အီ မွှိုမ် ကာအိး မွှိုမ် ကာဒါတ့် ကူပ် ဝီ ဆီ ပွိုန် အုဝ် အာဂျိုဝ် ပီ ဒွါ ဇဝ် ယေဆူ.
9 အီ တဲး အုဝ် ပွိုန် ဒီ ကွယ် ကာဒိုက် ကာဒဝ့် ဒီ အန်, အာဝ် မုး ကူပ် ဒူပ် အုဝ် ဒါရာ အီ တဲး အုဝ် မိုဝ်း နဝ်း ဆိူဝ် နဝ်း မှာန်. န့ မုး ကူပ် ညှိုမ် အုဝ် ဇဝ် ယေဆူ. ဇဝ်ဖြာ မိူဝ် ဟဲ့ ဒွါ နဝ်း ဆိူဝ် နဝ်း မှာန် ဒီ အုဝ် ကူပ် ညှိုမ် အုဝ် ဒီ အန်.
10 အုဝ် မိူဝ် ဆီ နပ် ဇဝ် ယေဆူ ဘော ပွုန် ဇဝ်ဖြာ အီ တဲး ဇဝ် ယေဆူ ဝီ ယိတ့် ဝီ အိမ်. အုဝ် မိူဝ် ဆီ ခမ် ဒုက် ခမ် ညှာပ် ဒူပ် အန်. အုဝ် မိူဝ် ဆီ ခမ် ဒီ ယမ် ပီ အန် ဇဝ် ဟဲ့ ခမ် ဒီ ယမ်.
11 ဝါယ် အန် တီ အုဝ် မိူဝ် ဆီ ဝီ ယိတ့် ဝီ အိမ် ပီ အန်.
12 အုဝ် တူ တဝ်း, န့ ဟဲ့ ဘဲန် တူတ့် ဒီ အုဝ် ဒွန် မျုဝ်. ပီ ဘူင် ဇဝ်ဖြာ ခဲင် နဝ်း အုဝ် န့ ညှမ် ဇေ့ဇုင် တူတ့် ဒွန် မျုဝ်. အုဝ် ယီ ဂျုဝ်ဂျာ ဒီ ဘူင် ဟာဝ်, တဲး အုဝ် ပွိုန် ဒီ ဘဲန် ပီ ဆီ တဲး ဇဝ် ယေဆူ အုဝ် ဘဲန် ဒေါ ဟဲ့ ရဝ်း အန် ဒီ အုဝ်.
13 အိုယ် ဘေ ဘီနွင်, အုဝ် တူ ထာင် ဟဲ့ ဟွတ့် တူတ့် ခဲ့ ပီ လုဝ် ဘူင် အုဝ်. န့ ယီ မိုဝ်း အူ မျုဝ် ပီ ဘူင် အုဝ်. အုဝ် တူ လှုဝ်း, တူ ဇေန့်ဇာ အီ ဟဲ့ ပွုန် နာ ပန်. အုဝ် ဝီ ဇေန့်ဇာ ယွတ် မီ အီ ကွယ် နာ အာတ့်.
14 ပါယ် တီ, န့ ပီ အုဝ် ကာဘ့လဲပ် ဟာဝ် ဆိူဝ် ဆိူဝ် ဒူင် ကွယ် ရွင့် လွှက့်, တဲး အုဝ် ပွိုန် ရုး ပီ ဒီ ဒွါ ဇဝ်ဖြာ ဒီ အုဝ်. အန် ဟဲ့ ဒဲ့ အုဝ်, တဲး အုဝ် ဟုဝ့် ဂါင်ဟြာဝ်. ခုဝ်, ဇဝ် ယေဆူ ဟဲ့ ခမ် ဒီ ယမ် ကာဒါင် အုဝ်.
15 ခုဝ် အန် တီ အေ အီ ဟဲ့ ညှိုမ် ဆီချာ အီ ပီ ဒူအီ တာင်, အေ လုဝ် ခတ် နဝ်း ဒီ ဘူင် ပါယ် တီ. ဆေ ဘေ ဝီ ကာဖာ ပေါ အူ မျုဝ်, ဇဝ်ဖြာ မိူဝ် ဒီ ဘျ တဲး န့ လိုဝ်း ဆီချာ ဒီ ဘေ လွင် အန် တီ.
16 အူ မျုဝ် ယီ ဟဲ့ အာရေ တာင်. အေ လုဝ် ဘူင် ဒူပ် ခဲ့ ပီ ဟဲ့ နပ် အေ.
17 အိုယ် ဘေ ဘီနွင်, တဲး ဘေ ကာဖြူမ် ဒီ ညိုင် အုဝ်. တဲး ဘေ ယွတ် ဘော ဂေ အီ ဟဲ့ ညိုင် ပီ ဘျ ယေ ဒီ ဂေ.
18 ခုဝ်, ဟဲ့ မိုဝ်း ဘဲန် ဝီ ဘဲန် ဝီ, ပီ ဘူင် ဂေ ဟဲ့ ပီ ဂေ ဘဲန် ရန်ဆူ ဇဝ် ယေဆူ. ဂေ တူ အိုင် ဒီ ဒူပ် အန် ကူပ် ခမ် အန် ဒီ ယမ် ဒဲင် ရွင့် ကာဝဲ့. လွင် အန် တီ, အုဝ် ဟဲ့ ကာလာင် ဆေဆေ, ဟဲ့ ကာလာင် ဘဲန် ဇေန့် ဘဲန် ဇေန့် ဒီ ဘေ. အုဝ် ဝီ ကာလာင် ဒီ ဘေ ဒေါ တီ နီ. န့ ဘော တဲး ဘော အိုမ် ငါယ် အုဝ် စုဝ်း.
19 ဂေ ဟီ ဇမ် ဒီ ကာဒဲ့ န့တေန့် ပီ ဒူပ် ဂေ, ဂေ ဒီ လိုဝ် စှိုမ် တူတ့်. ဂေ ဘော တဲး ဝတ့် ဂေ ဘဲန် ဇဝ်ဖြာ ဂေ. ဂေ ဘော ပီဖုင် ဂေ ကူပ် ဘူင် ဂေ အီ မွှိုမ် ဆာယ်. ဂေ ဘော ကာဒိုက် ကာဒဝ့် မီ ကြုဝ် ဒဲင် ကာဒါယ် နီ.
20 အီ မုး အေ, အေ ယီ မုး ဒူအီ အီ ပွိုန် ကွယ် ခဲင် မိူင် ဂါင်ဟြာဝ်. ပီ နှဝ့် န့ဒဝ့် ပီ လှုဝ်း အေ ဆေဆေ, ဘော မုး ပန် ဒီ ဝီ တး လူင် ဇဝ် ယေဆူ အီ မုး အန် ဇဝ် အီ ချွတ် အေ.
21 အန် ဇဝ် တီ, အန် ဟဲ့ မိုဝ်း ပွုန် အီ တဲး အန် အိုပ် တူတ့် ဒွန် မျုဝ်. အန် ဒီ ဘော ကာပ့လုတ် ဒုဝ် ဘူင့် အေ အီ ဒီလှး န့စမ်. အန် ဒီ တဲး ဒုဝ် ဘူင့် အေ တီ ဝီ ပီ ဒုဝ် ဘူင့် အန် အီ ဟဲ့ မိုဝ်း ဆာရေ, မိုဝ်း ဘော အာဖုင် ဒင်ခုဝ်.

PHP 4
1 အိုယ် ဘေ ဘီနွင်, ဘေ မုး ဒူအီ ပီ ရွက့် အုဝ်, ပီ ဒီကေန် ကာဆဝ် အုဝ်. ဘေ ဘော မုး အီ တဲး နဝ်း အုဝ် ဒါခိုယ်, ဟဲ့ ဘဲန် ရုး ဂါန် ပီ ဘူင် အုဝ်. ခုဝ်, တဲး ဘေ ဘီနွင် ပီ ရွက့် အုဝ် ညှိုမ် ဘိုင် ဆီချာ ဇဝ်ဖြာ, တဲး န့ ပီ ပီ ကာလာင် အုဝ် တီ.
2 အုဝ် ယီ ကာဆုး နာင် အေဝုဝ်ဒီ ဘော နာင် ဆုန်ဒူက်, တဲး ဂါယ် ဝီ လာယ် ဖြူမ် ရိုမ် ကူပ် ညှိုမ် ဂါယ် ဒီ ဇဝ် ယေဆူ.
3 ဘော မဲ အီ ဘူင် ခါခ်ု ဂါန် ရိုမ် ဒူပ် အုဝ်, အီ မုး ဘော ဂိုက် အုဝ်, အုဝ် မှာန့်, တဲး မဲ စွယ် အီဘိုန့် ဂါယ် အာ ဝီ တီ. ခုဝ်, ဂါယ် ဟဲ့ ဘူင် ရိုမ် ဂါန် ဒူပ် အုဝ်, ကာလာင် လွင် ဇဝ်ဖြာ အီ တဲး နဝ်း ဒူအီ ဒါခိုယ်. ဂါယ် ဟဲ့ ဘူင် ရိုမ် ဂါန် ဘော ဒူပ် အာကာလေမိန် ဘော ဂေ အီ ဟဝ် အီ ဟဲ့ ကွယ် ရိုမ် ဒူပ် အုဝ်. စိူဝ် ဂေ ဒွန် အီ ဟဲ့ ဟွတ့် ဒဲမ် အုန် ခဲင် ဘပ် ဇာရာင် ဂေ ဒူအီ အီ ပွိုန် အာဆာက် ကာမာယ်.
4 တဲး ဘေ ခူယ် ဒါခိုယ် ကူပ် ညှိုမ် ဘေ ဒီ ဇဝ် ယေဆူ. ပေါ အူ ဇေန့် အုဝ် တဝ်း, တဲး ဘေ ခူယ် ဒါခိုယ်.
5 တဲး ဒူအီ ဒွန် အီ ကော ယိုဝ်, ဘေ ဟဲ့ မိုဝ်း နဝ်း န့စု န့စမ်. ဇဝ်ဖြာ ဟဲ့ ကွယ် ကာတတ် ဘေ.
6 ကွဲ့ တဲး ဘေ မိုဝ်း နဝ်း ကာဟွာ့ ခေါ အူ မျုဝ်. တဲး ဘေ ယီ မှာန့် ဒီ ဇဝ်ဖြာ ခဲ့ ပီ လုဝ် ဘေ. ဒေါ ဆာခိုဝ် မှာန့် ဘေ ဒွန် မျုဝ်, တဲး ဘေ ယီ ကာလာင် ဘော ဂုင် ဂေဇူ ဒီ အန် ဇဝ်.
7 ဆေ ဘေ ဘူင် ပါယ် တီ, နဝ်း ဂျီတ် ပီ ဒွါ ဇဝ်ဖြာ ပီ တူ ပွိုန် ဇေန့်ဇာ အာငျာန် ဒူအီ, န့ ဒီ ဘ်ု နဝ်း ဖွိုမ် ဘေ, တဲး န့ ကာဒိုက် ကာဒဝ့် ဒီ ဇဝ် ယေဆူ.
8 အိုယ် ဘေ ဘီနွင်, အုဝ် ဆီ ကာလာင် ပေါ အူ မျုဝ် ဒီ ဘေ. ခဲ့ မိုဝ်း အီ မုး အီ မှာန် အာခါခ်ု, ခဲ့ မိုဝ်း အီ မွှိုမ်, ဘော အီ ဆိူဝ် ဆိူဝ် မှာန် မှာန်, ခဲ့ မိုဝ်း အီ ဆီငါ ဘွတ် ဘော အီ မွှိုမ် ရွက့်, အီ ကာအာပ် ရုဝ်ဆေ, ခဲ့ မိုဝ်း အီ ဘွတ် အီ မွှိုမ်, အီ ဟဲ့ ကာအာပ် အိူပ် မျုက်, တဲး ဘေ ကာဒွါ့ ကာဖာ လွင် အန် တီ ခဲင် နဝ်း ဘေ.
9 တဲး ဘေ ဘူင် ဒူပ် ပဲ့ ဟဲ့ ဒွိုမ် ဟေန် ဘေ ဒီ အုဝ်. န့ ဘော မုး ဂြုဝ်း ပီ ကာလာင် အုဝ် ဒီ ဘေ, ဘော မုး ပီ ယိုဝ် ဘေ အုဝ် ဘူင်, တဲး ဘေ ဘူင် ဒူပ် ဇိုဝ် တီ ဒွန် မျုဝ်. ပါယ် တီ, ဇဝ်ဖြာ အီ နပ် ဒီ ဒွါ နဝ်း ဂျီတ်, အန် ဒီ ကွယ် ရိုမ် ဒူပ် ဘေ.
10 ဒေါ တီ နီ, ဇဝ်ဖြာ ဟဲ့ ဝီ တဲး နဝ်း အုဝ် ခူယ် ကာဆဝ်. ခုဝ်, ဘေ ဟဲ့ ဝီ မိုဝ်း နဝ်း ဆီ နမ်လှုဝ်း အုဝ်. အာတ့် နီ, အာဝ် မုး ဘေ တူ နမ်လှုဝ်း အုဝ်, ဘေ ယီ တူ ပွိုန် စွယ် မာဆေ ဒီ အုဝ်.
11 အုဝ် ကာလာင် ပါယ် တီ, အာဝ် မုး ကူပ် ဟဲ့ ဇုတ် လုတ် အုဝ်, တူ မိုဝ်း မာဆေ. အုဝ် ဟဲ့ ဟွတ့် ဒွိုမ် ခြူ တး, အုဝ် မိုဝ်း ခဲ့ မှဝ်, နဝ်း အုဝ် ဒါခိုယ် ခဲ့ တီ.
12 အုဝ် ဟဲ့ ဒွိုမ် ခမ် ဘဲန် မျုဝ် ဘဲန် မျုဝ်. အုဝ် ဟဲ့ ဒွိုမ် ကာဒုး တူ မိုဝ်း မာဆေ ခေါ အူ မျုဝ်, ပီ ဝီ မိုဝ်း ဇေ့ဇုင် တူတ့် ဒွန် မျုဝ်. အုဝ် ဟဲ့ ဒွိုမ် အေတ့် ပီ ဒီ ဟူမ်, ပီ ဝီ မိုဝ်း ဒီ ဟူမ် ကော ဖဲ. အုဝ် ဟဲ့ ဒွိုမ် မိုဝ်း ကြုဝ်ကြာမ် ကိူန်, ပီ ဝီ ဘဲန် ဒူအီ ဂိန် ကာဆဝ်. န့ ဘော ဘဲန် ဇိုဝ် မှဝ် ဒီ အုဝ် မိူဝ်, န့ ဟဲ့ မာနုဝ် အုဝ်, တဲး နဝ်း အုဝ် ဒါခိုယ် ပါယ် တီ.
13 အုဝ် ပွိုန် ဘူင် တူတ့် ဒွန် မျုဝ်. ခုဝ်, ဇဝ် ယေဆူ တဲး ဟဲန့် ဒီ အုဝ်.
14 မာလဲ, ပဲ့ ဟဲ့ စွယ် ဘေ ဒီ အုဝ် ဒေါ ဟဲ့ ဒုက် ဟဲ့ ညှာပ် အုဝ်, ဟဲ့ မုး အီ ဘွတ် အီ မွှိုမ်.
15 ဘေ ဒူအီ အီ ကွယ် ခဲင် မိူင် ဖီလီဖီ, ဘေ မိူဝ် ဟဲ့ ဟွတ့် နပ်, ဆိန့် ဒေါ ဂုဝ် ဒေါ ကာစုး အုဝ် ဒီ ကာလာင် လွင် ဇဝ်ဖြာ အီ တဲး နဝ်း ဒူအီ ဒါခိုယ် ဒေါ လေး တး အုဝ် ခဲင် အိူင် မာခေဒူန် တွိုန်, အာဝ် မိုဝ်း ဖိုင် ဇဝ် ယေဆူ ဒီ မှဝ် အီ ခမ် ဒီ လှူ ဒီ စွယ် အုဝ်, န့ မိုဝ်း မီ ဖိုင် ဘေ အူ ဖိုင် အီ စွယ် အုဝ် ပါယ် တီ.
16 ဒေါ ကွယ် အုဝ် ခဲင် မိူင် ထေဆာလူန် တွိုန်, ဒေါ မိုဝ်း အုဝ် ပီ ဒီ လုဝ် ဘဲန် မျုဝ် ဘဲန် မျုဝ်, ဘေ မိူဝ် ဟဲ့ ဒွိုမ် တိုယ် တး ရွိုန် ဒီ အုဝ် ဘဲန် ဇေန့် ဘဲန် ဇေန့်.
17 အုဝ် တူ ကာလာင် ပါယ် တီ ကူပ် ဆီ ပွိုန် အုဝ် ရွိုန် ပီ လှူ ဘေ. အုဝ် ယီ ဆီ တဲး ဘေ ပွိုန် အာဂျိုဝ် ပေါ န့ ပွါ.
18 ဒေါ တီ နီ အုဝ် ဟဲ့ ပွိုန် ဒီ ဒိုဝ်း တူတ့် ခဲ့ ပီ တိုယ် တး ဘေ ဒီ အုဝ်. န့ ကော ဟဲ့ ဝီ ကာလွှိုမ် ခဲ့ ပီ လုဝ် အုဝ်. အာအေပါဖော ဟဲ့ ဒိုဝ်း တး ဒွါ တူတ့် ဒီ အုဝ် ခဲ့ ပီ လှူ ဘေ. န့ ဟဲ့ ဂြုဝ် ခဲ့ ပီ လုဝ် အုဝ်. ပီ လှူ ဘေ တီ, န့ ဟဲ့ ဘဲန် ပီ လှူ အီ အုး ငှုန် ဒီ ဇဝ်ဖြာ. န့ ဟဲ့ လဝ့် ကာဆဝ် နဝ်း အန်.
19 ကူပ် ညှိုမ် ဘေ ဇဝ် ယေဆူ, ဇဝ်ဖြာ ပီ ကြိုပ် အုဝ်, အန် ဒီ ဒွါ တူတ့် ဒွန် မျုဝ် ခဲ့ ပီ လုဝ် ဘေ. အန် မုး ဇဝ်ဖြာ အီ မိုဝ်း အာဖုင် ဒင်ခုဝ် ဘော မိုဝ်း ဒီ ဒွါ ဒီ အီ ဆေဆေ.
20 အေ အိူပ် ဇဝ်ဖြာ အီ မုး ဂုန့် အေ, အီ မိုဝ်း အာဖုင် ဒင်ခုဝ် တာင် ဘော ကွယ် ဆေဆေ ဒွန် စုဝ် ဒွန် ဘာန်. ဆာတူ.
21 အုဝ် နမ်လှုဝ်း ဘေ ဒူအီ အီ ဆီငါ ဘွတ် အီ ညှိုမ် ဇဝ် ယေဆူ ဒွန် အီ. ဘော ဂေ ဘီနွင် အီ ကွယ် ရိုမ် ဒူပ် အုဝ် ဒီ နီ, ဘော ဂေ ဟဲ့ နမ်လှုဝ်း ဘေ.
22 ဘော ဂေ ဒူအီ အီ ဆီငါ ဘွတ် ဘောကာဂ့လျီတ် ဟဲ့ နမ်လှုဝ်း ဘေ. န့ ယီ မုး ဂေ အီ ဘူင် ဂါန် ခဲင် ဟုဝ် ခုန်ဒီခမ် အာကဲဆာ တွိုန်, ဂေ ဟဲ့ နမ်လှုဝ်း ကာဆဝ် ဘေ.
23 တဲး ဇဝ်ဖြာ ဘော ဇဝ် ယေဆူ ဂေဇူ ဘော နဝ်း ဘော ဖွိုမ် ဘေ ဒွန် အီ. ဆာတူ.

COL 1
1-2 အုဝ် အာပေါလူ ဟဲ့ ဒဲမ် ပဲ့ နီ ဒီ ဘေ ဒူအီ အီ ညှိုမ် ဇဝ် ယေဆူ အီ ကွယ် ခဲင် မိူင် ကောလောဆဲ. ဇဝ်ဖြာ ဟဲ့ တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ. ဘေ မိူဝ် မုး ဘီနွင် အီ ဘွတ်, အီ ညှိုမ် ဆီချာ ဇဝ် ယေဆူ. တဲး ဇဝ်ဖြာ အီ မုး ဂုန့် အေ ဂေဇူ ဘေ ဘော တဲး ဘေ မိုဝ်း နဝ်း ဂတ် ဂျီတ်. ဘော အုဝ် ဘော အာထီမုဝ်ထေ အီ မုး ဘီနွင် အေ, ယာယ် မွင့်ကာရာ ဒွါ ဒီ ဘေ ပါယ် တီ.
3 ဒွန် ဇေန့် ဒေါ ဆာခိုဝ် ယေ ဒါင် ဘေ, ယေ ဘော ဒါင် ဂုင် ဂေဇူ ဒီ ဇဝ်ဖြာ အီ မုး ဂုန့် ဇဝ် ယေဆူ. ဇဝ် ယေဆူ ဘော မုး ဒါ ကာညာ အီ အိုပ် အေ.
4 ယေ ဟဲ့ ယိုဝ် လွင် ညှိုမ် ဆီချာ ဘေ ဇဝ် ယေဆူ ဘော လွင် ရွက့် ဘေ ဒူအီ အီ ညှိုမ် ဇဝ် ယေဆူ ဒွန် အီ. ခုဝ်, ယေ ဒါင် ဂုင် ဂေဇူ ဒီ ဇဝ်ဖြာ.
5 ဘေ ဟဲ့ ညှိုမ် ဆီချာ ဇဝ်ဖြာ ဘော ရွက့် အီ ဟဝ် ကူပ် ပီ နှဝ့် န့ဒဝ့် ဘေ. ဘေ နှဝ့် န့ဒဝ့် ဇဝ်ဖြာ ဒီ ဒွါ ဒီ ဘေ ခဲ့ ပီ အုန် အန် အာဒါ ဘေ ခဲင် ဂါင်ဟြာဝ်. လွင် အန် တီ, ဘေ ဟဲ့ ဒွိုမ် ယိုဝ် ဒေါ ထူမ် ဘေ ဂြုဝ်း ဇဝ်ဖြာ အီ မှာန် အာခါခ်ု. ဂြုဝ်း ဇဝ်ဖြာ တီ တဲး န့ ဘဲန် နဝ်း ဒါခိုယ် ဒီ အီ.
6 လွင် အန် တီ, ဂေ ဒူအီ အီ ကွယ် ဒဲင် ကာဒါယ် နီ ဟဲ့ ယိုဝ် ဒွန် နာ ဒွန် ပ့လုဝ့်. န့ ဟဲ့ ဘဲန် အာဂျိုဝ် ဒီ ဂေ. ပါယ် တီ န့ ဟဲ့ ဘဲန် အာဂျိုဝ် ဘော ဒီ ဘေ. ဆိန့် ဆီငဲ ယိုဝ် ဘေ လွင် အန် တီ, န့ ကာလှုး ဒီ နဝ်း ဘေ, တဲး ဘေ ဘော နပ် ဆီချာ ဂုင် ဂေဇူ ဇဝ်ဖြာ အီ မှာန် အာခါခ်ု.
7 အာအေပါဖ ဟဲ့ ဒွိုမ် ကာလာင် ဒီ ဘေ လွင် အန် တီ. အန် မုး ဒူအီ ပီ ရွက့် အုဝ်, ဘူင် ဂါန် ဒူပ် အုဝ်. အန် ဘူင် ဆီချာ ဂါန် ပီ စ်ု ဇဝ် ယေဆူ အန် ဘူင်. အန် ဘော ဘူင် ဂါန် တီ ကာဒါင် ယေ.
8 န့ မုး အန် အီ ဟဲ့ ကာလာင် ဒီ ယေ လွင် မိုဝ်း ဘေ နဝ်း ရွက့် ပီ ဒွါ နဝ်း ဖွိုမ် ဇဝ်ဖြာ ဒီ ဘေ.
9 ခုဝ် အန် တီ ဆိန့် ဆီငဲ ယိုဝ် ယေ လွင် အန် တီ, ယေ ဘော ဆာခိုဝ် ဒါင် ဘေ ဆေဆေ, တူ မိုဝ်း ဒေါ ပိဝ်. ယေ မှာန့် ဒီ ဇဝ်ဖြာ, တဲး ဘေ နပ် ပီ လုဝ် ပီ အိုင် ဇဝ်ဖြာ, တဲး ဘေ မိုဝ်း အာငျာန် ဘော နပ် ပီ ပါယ် ဘဲန် မျုဝ် ဘဲန် မျုဝ် လွင် နဝ်း ဖွိုမ် ဇဝ်ဖြာ.
10 ယေ ဆာခိုဝ် ပါယ် တီ, တဲး ဘေ ဘူင် အီ ကာအာပ် ဘူင်, အီ ကာဒါန် ဒီ ဇဝ်ဖြာ, တဲး ပီ ဘူင် ဘေ ဒွန် မျုဝ် ဘော လဝ့် နဝ်း အန်. တဲး ဘေ ဘူင် ဘဲန် မျုဝ် ဘဲန် မျုဝ် အီ ဘွတ် အီ ဒီ ဘဲန် အာဂျိုဝ် ကိူန်. တဲး ဘေ ဘော ကြဲ ဒီ နပ် ဆီချာ ဇဝ်ဖြာ.
11 တဲး အန် ဇဝ် ပွါ ဟဲန့် ဒီ ဘေ, တဲး ဘေ မိုဝ်း ပွုန် အီ ကာဒါန် ပွုန် ဘော အာဖုင် ဒင်ခုဝ် အန် ဇဝ်, တဲး ဘေ ဘော ပဲ ဒီ ယိူန်, ပဲ ဒီ အူတ် နဝ်း. ယေ ဘော ဆာခိုဝ်, တဲး နဝ်း ဘေ ဘော ဘျုဝ် ဒါခိုယ်.
12 တဲး ဘော ဘေ ဝီ ဒါင် ဂုင် ဂေဇူ ဒီ ဇဝ်ဖြာ. အန် တဲး အေ ဘော ဒွန် အီ အီ ညှိုမ် ဇဝ် ယေဆူ ဘိုင် ခါဂုန် အီ ကွယ် ခဲင် မိူင် ဘ့လာင်.
13 အန် ဇဝ် ဟဲ့ ချွတ် အေ, ကွဲ့ တဲး အေ ကွယ် ခဲင် အပ် ဝွင့်. ကွဲ့ ဟူ တဲး ကာနမ် အိုပ် အေ. အန် ဟဲ့ ဝီ တဲး အေ ကွယ် ခဲင် မိူင် ပီ အိုပ် ဇဝ် ယေဆူ အီ မုး ဂွန် ပီ ရွက့် ဇဝ်ဖြာ.
14 ဂွန် အန် ဇဝ် တီ မိူဝ်, ဟဲ့ ခမ် ဒီ ထုတ် လေး အေ, ဟဲ့ ဂဝ်း ဝဲန် မှာပ် အေ.
15 ဇဝ် ယေဆူ ဘော မိုဝ်း အာရိုပ် ပီ ဇဝ်ဖြာ, ပီ တူ ပွိုန် ယိုဝ် အေ. အန် ဘော မုး ဂွန် ဇဝ်ဖြာ အီ ဟဲ့ ကွယ် ဆိန့် အာတ့် ဖာန် ဘ့လေး ဇဝ်ဖြာ ဒွန် မျုဝ်.
16 ခုဝ်, ဒေါ ဖာန် ဘ့လေး ဇဝ်ဖြာ ဘဲန် မျုဝ် ဘဲန် မျုဝ်, အန် တဲး ဇဝ် ယေဆူ စွယ် အန်. န့ ဘော မုး မျုဝ် အီ ကွယ် ခဲင် ဂါင်ဟြာဝ်, မျုဝ် အီ ကွယ် ဒဲင် ကာဒါယ်, မျုဝ် ပီ ပွိုန် ယိုဝ် ဘော ပီ တူ ပွိုန် ယိုဝ်, ဘော မုး ကာနမ် အီ မိုဝ်း ပွုန် တာင်, အီ ကွယ် ခဲင် ဘ့လေန့် ဘော အီ အိုပ် ကာဒါယ်, ဇဝ် ယေဆူ ဟဲ့ ဖာန် ဘ့လေး တူတ့် ဇိုဝ် တီ, တဲး ဒွန် မျုဝ် ဘဲန် အာဂျိုဝ် ဒီ အန်.
17 ဇဝ် ယေဆူ ဟဲ့ ကွယ် ဆိန့် အာတ့် မိုဝ်း ဒွန် မျုဝ်. ခဲ့ ကွယ် ဒွန် မျုဝ်, န့ ဘော ကွယ် ဆီချာ ကူပ် ဇဝ် ယေဆူ.
18 အန် ဘော မုး ဂိန့် ဂေ ဒူအီ ခဲင် ဖိုင် အီ ညှိုမ် အန်, ဂေ အီ ပီ ဒုဝ် ဘူင့် အန်. အန် ဘော မုး ဒင် ရျီး ဖိုင် တီ. အန် ဘော မုး ဂိန့် ဂေ အီ ဟဲ့ ဟွတ့် ယမ်, ဝီ ယိတ့် ဝီ အိမ်. ပါယ် တီ, န့ ဘော မုး ဇဝ် ယေဆူ တီ, အီ ဘွတ် မျာတ် လွှိုမ် မျုဝ် ဟဝ် ဒွန် မျုဝ်.
19 ဇဝ်ဖြာ ဟဲ့ တဲး န့ ဘဲန် ပါယ် တီ ဒွန် မျုဝ်. ခုဝ်, အန် ဆီ တဲး ဂွန် အန် ပီ ဇဝ်ဖြာ, တဲး အန် မိုဝ်း ဇေ့ဇုင် တူတ့် ဒွန် မျုဝ်.
20 ပါယ် တီ, ဇဝ်ဖြာ ဟဲ့ တဲး ဇဝ် ယေဆူ ဘူင် တဲး ဒွန် မျုဝ် ဝီ လာယ် ကာလဝ့် ဒီ အန်. န့ ဘော မုး မျုဝ် အီ ကွယ် ဒဲင် ကာဒါယ် ဘော မျုဝ် အီ ကွယ် ခဲင် ဂါင်ဟြာဝ်. ကူပ် ဟဲ့ ခမ် ဇဝ် ယေဆူ ဒီ ယမ် ဒဲင် ရွင့် ကာဝဲ့, အန် ဟဲ့ ဘူင် တဲး ဂေ အီ ကွယ် ကာဂဝ်း ဒီ ဇဝ်ဖြာ ဝီ ပွိုန် ဒီ ကွယ် ရိုမ်, ကွယ် ဒါခိုယ်.
21 အာတ့် နီ ဘော ဘေ ဟဲ့ ဒွိုမ် ကွယ် ကာဂဝ်း ဒီ ဇဝ်ဖြာ. ဘော အာငျာန် ဘေ ဟဲ့ တဲး ဘေ ဘဲန် ရန်ဆူ ဇဝ်ဖြာ, တဲး ဘေ ဘူင် အီ တူ ဘွတ် အီ တူ မွှိုမ်.
22 ဒေါ တီ နီ, အန် ဇဝ် ဟဲ့ တဲး ဘေ ဝီ ဒါခိုယ် ဒီ အန် ကူပ် ဟဲ့ ယမ် ဇဝ် ယေဆူ ကာဒါင် ဘေ. အန် ဟဲ့ ဘူင် တဲး ဘေ ဝီ ဆီငါ ဘွတ်, တူ မိုဝ်း မှာပ်, ကွဲ့ တဲး န့ မိုဝ်း အာဆေ အီ ပွိုန် ဒီ ဖျာက် ဘေ ဘော ကာလာင် နာ တူ မွှိုမ် လွင် ဘေ. ပါယ် တီ ဇဝ် ယေဆူ ဟဲ့ တဲး ဘေ ဝီ ပွိုန် ဒီ ကွယ် ရိုမ် ဒူပ် ဇဝ်ဖြာ.
23 ဘေ ယီ လုဝ် ညှိုမ် ဆီချာ ဆေဆေ, တဲး န့ ပီ ဘေ ညှိုမ် ဒေါ တီ နီ. ကွဲ့ တဲး ဘေ ဝဲန် ပီ နှဝ့် န့ဒဝ့် ဘေ. န့ မုး ပီ နပ် ဘေ ဒေါ ထူမ် ဘေ ဂြုဝ်း ဇဝ်ဖြာ အီ တဲး နဝ်း ဘေ ဒါခိုယ်. ဂြုဝ်း ဇဝ်ဖြာ တီ, ဘေ ဟဲ့ ယိုဝ်. ဘော ဒူအီ အီ ကွယ် ဒွန် နာ ဒွန် ပ့လုဝ့် ဒဲင် ကာဒါယ် နီ ဟဲ့ ပွိုန် ဒီ ယိုဝ်.
24 ဒေါ တီ နီ အုဝ် ဟဲ့ ခူယ် ကူပ် ခမ် အုဝ် ဒုက် အာဒါ ဘေ. ဂေ ဒူအီ ခဲင် ဖိုင် ဇဝ် ယေဆူ, အီ ပီ ဒုဝ် ဘူင့် အန်, ဂေ လုဝ် ခမ် ဒုက် ဘဲန် မျုဝ် ဘဲန် မျုဝ်, အီ ပီ ဒုက် ပီ ခမ် ဇဝ် ယေဆူ. ပီ ခမ် အုဝ် ဒေါ တီ နီ, အုဝ် ဟဲ့ ဒါခိုယ် ဒီ ခမ် အာဒါ ဘေ. ခုဝ်, န့ ဒီ စွယ် တဲး ဒုက် တီ စေဝ် တူတ့်.
25 အုဝ် ဘော ဘဲန် ဒဲစေန့် ဘေ ခဲင် ဖိုင် အီ ညှိုမ် ဇဝ် ယေဆူ. ဇဝ်ဖြာ ဟဲ့ စ်ု အုဝ် ကာလာင် တူတ့် ဂြုဝ်း အန် ဒီ ဘေ, ကွဲ့ တဲး န့ ဆီ ဂိတ် မာဆေ.
26 ဂြုဝ်း ဇဝ်ဖြာ တီ, အန် တူ ဒွိုမ် ကာလာင် ဒီ အီ ဟဝ်. အာတ့် နီ ဒွန် ဇာတ် ဒွန် စုဝ် အန် တူ တဲး အီ နပ်. မာလဲ, ဒေါ တီ နီ, အန် ဟဲ့ ဝီ တဲး အုဝ် ကာလာင် လွင် အန် တီ ဒီ ဂေ ဒူအီ အီ ညှိုမ် ဇဝ် ယေဆူ.
27 ဇဝ်ဖြာ ဆီ တဲး ဂေ ဒူအီ ဒွန် မျုဝ် နပ် လွင် အန် တီ. န့ မုး အီ မွှိုမ် အာမ် ကာဆဝ်, ပီ ဒီ ဘူင် အန်. အန် တဲး ဇဝ် ယေဆူ ကွယ် ခဲင် နဝ်း ဘေ, တဲး ဘေ နှဝ့် န့ဒဝ့် ပန် ဒီ တး ကွယ် အာဖုင် ဒင်ခုဝ် ဇဝ်ဖြာ ဒီ ဘေ.
28 ယေ ဘော ကာလာင် လွင် ဇဝ် ယေဆူ တီ ဒီ ဘေ, ဘော ဒမ် ဆာဒိက် ဒီ ဒူအီ ဒွန် အီ. ယေ ဘော ဒိုဝ်း အာငျာန် ပီ ဒွါ ဇဝ်ဖြာ ဒွန် မျုဝ်, မာနုဝ် ဒူအီ ဒွန် အီ, တဲး ဂေ ဘဲန် ပီ ဒူအီ တာင်, အာဝ် ဟူ မိုဝ်း နဝ်း ဂွန်, တဲး ဇဝ် ယေဆူ ကွယ် ခဲင် နဝ်း ဂေ, တဲး ပီ ညှိုမ် ဂေ ဇေ့ဇုင် ပန် ဒီ တး ဇမ် ဂေ ဒူင် ကွယ် ဇဝ်ဖြာ.
29 ဂါန် ပီ ဘူင် အုဝ် နီ, အုဝ် ဘော ဂျုဝ်ဂျာ ဒီ ဘူင်. အုဝ် ဘော ဒိုဝ်း ပွုန် ပီ ဒွါ ဇဝ် ယေဆူ ဒီ အုဝ်, အီ ဟဲ့ တာင် ကာဆဝ်, အီ လိုဝ်း ဆီချာ ဒေါ ဘူင် အုဝ် ဂါန် အုဝ်.

COL 2
1 အုဝ် ဆီ တဲး ဘေ နပ် ခဲ့ ဟဲ့ ဂျုဝ်ဂျာ အုဝ် ဒီ ဘူင် ဂါန် အာဒါ ဘေ, ဘော အာဒါ ဂေ ဘီနွင် အီ ကွယ် ခဲင် မိူင် လောဒီကီ, ဘော အာဒါ ဂေ ဘီနွင် အီ ညှမ် ဒွိုမ် ယိုဝ် အုဝ် ခေါ အူ ဇေန့်.
2 အုဝ် ဂျုဝ်ဂျာ ပါယ် တီ, တဲး ဂေ မိုဝ်း နဝ်း ပ့လူမ်, တဲး ဂေ လာယ် ဖြူမ် ရိုမ်, ဘဲန် အူ နဝ်း ကူပ် လာယ် ရွက့် ဂေ. ဂေ ဒီ ဘော ပွိုန် အာငျာန် အီ ဘွတ်, အီ ဇေ့ဇုင်, တဲး ဂေ ဘော နပ် ပီ တူ ဒွိုမ် ကာလာင် ဇဝ်ဖြာ ဒီ အီ. ပီ တူ ဒွိုမ် ကာလာင် ဇဝ်ဖြာ တီ, မုး လွင် ဇဝ် ယေဆူ.
3 န့ မုး ဇဝ် ယေဆူ တီ, အီ ဟဲ့ နပ် တူတ့် ဒွန် မျုဝ် လွင် အာငျာန် ဇဝ်ဖြာ ဘော လွင် ပီ ပါယ် ဘဲန် မျုဝ် ဘဲန် မျုဝ်.
4 အုဝ် ကာလာင် တဲး ဘေ နပ် လွင် အန် တီ. ကွဲ့ တဲး န့ မိုဝ်း အာဆေ ပွိုန် ဒီ ကဝ်, ပွိုန် ဒီ ကာလုဝ် ဘေ.
5 အုဝ် ပီ ဘော ဟဲ့ ကွယ် တူင့် ဘေ မိူဝ်, နဝ်း ဖွိုမ် အုဝ် ယီ ကွယ် ရိုမ် ဒူပ် ဘေ. အုဝ် ဟဲ့ ခူယ် ကာဆဝ် ကူပ် ဟဲ့ ယိုဝ် အုဝ် လွင် ဟဲ့ နပ် ဘေ ဒီ ဘူင် တူတ့် ဒွန် မျုဝ် တဲး န့ မွှိုမ်, တဲး န့ ဆီချာ. အုဝ် မိူဝ် ဟဲ့ ဒါခိုယ် ကူပ် ယိုဝ် အုဝ် လွင် နဝ်း ညှိုမ် ဘေ ဒီ ဇဝ် ယေဆူ, န့ ဟဲ့ မန် ဆီချာ.
6 ခုဝ် အန် တီ တဲး ဘေ ဘော ဘူင် ဟာဝ် ပါယ် တီ. ဘေ မိူဝ် ဟဲ့ ဟွတ့် ဘာင် ဇဝ် ယေဆူ အိုပ် နဝ်း ဘေ. ပါယ် တီ, ဘေ ဘော လုဝ် ဘူင် ဒူပ် ပီ တဝ်း အန် ဆေဆေ.
7 တဲး ဘေ ညှိုမ် ဆီချာ ဇဝ် ယေဆူ, တဲး န့ ပီ ရျီး ဟေ အီ ကွယ် ခဲင် ကာဒါယ်, အီ တဲး ဟေ ကြဲ ဒီ တာင်. တဲး နဝ်း ညှိုမ် ဘေ မန် ဆီချာ, တဲး န့ ဒူပ် ပီ မာနုဝ် ယေ ဒီ ဘေ. တဲး ဘေ ဘော အိူပ် ဘော ဒါင် ဂုင် ဂေဇူ ဒီ ဇဝ်ဖြာ ဆေဆေ.
8 တဲး ဘေ ဆာဒိက်, ကွဲ့ တဲး န့ မိုဝ်း အာဆေ အီ ပဲ ဒီ ကာလာင် တဲး ပီ မာနုဝ် ဒူအီ ဝီ အိုပ် ဘေ. ပီ မာနုဝ် ဇိုဝ် တီ, န့ တူ မုး ပီ မာနုဝ် ဇဝ် ယေဆူ. န့ တူ မှာန်. န့ မိူဝ် တူ မိုဝ်း ဒီခုဝ်. န့ ဒူပ် ဟိတ် ဂေ ဒူအီ ဘော ပီ မာနုဝ် ကာနမ် အီ အိုပ် ကာဒါယ် နီ.
9 ခုဝ်, ခဲ့ ဘော မိုဝ်း အီ ကွယ် ဒီ ဇဝ်ဖြာ ဒွန် မျုဝ်, န့ ဟဲ့ ကွယ် တူတ့် ဒူပ် ဇဝ် ယေဆူ ဒေါ ကွယ် အန် ဒဲင် ကာဒါယ် နီ.
10 ဘော ဘေ ဟဲ့ ပွိုန် တူတ့် ဇိုဝ် တီ ဒွန် မျုဝ် ဒေါ ကွယ် ရိုမ် ဘေ ဒူပ် ဇဝ် ယေဆူ. အန် ဟဲ့ အိုပ် တူတ့် ဒွန် မျုဝ် ခဲ့ ကွယ် အာမျုဝ် အီ မိုဝ်း ပွုန် အီ ပွိုန် ဒီ အိုပ် ဒူအီ.
11 ကူပ် ညှိုမ် ဘေ ဒီ ဇဝ် ယေဆူ တီ, ဘေ အာဝ် ဟူ လုဝ် တဲး ဒူအီ ဆွာ့ ဝဲန် ဟုန် လခါနာ ဘေ. ဘေ ဟဲ့ ဟွတ့် ဝဲန် ဒုဝ် ဘြိမ် ဘေ, ဒူပ် ဇဝ် ယေဆူ. န့ ပီ ဇဝ် ယေဆူ ဟဲ့ ဆွာ့ ဝဲန် နဝ်း ဘြိမ် အီ နပ် ဒီ ဘူင် မှာပ် ဆေဆေ.
12 ဒေါ စိုပ် ဘေ ခဲင် အိုမ်, န့ ပီ ဘေ ဟဲ့ ခမ် ဒီ ယမ် ဒူပ် ဇဝ် ယေဆူ. ဒေါ အန် တီ န့ ဘော ပီ ဘေ ဟဲ့ ဝီ ယိတ့် ဝီ အိမ် ဒူပ် ဇဝ် ယေဆူ. ကူပ် ညှိုမ် ဘေ အာဖုင် ဒင်ခုဝ် ဇဝ်ဖြာ အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ်, ဘော ဘေ ဟဲ့ ပွိုန် အာဆာက် ကာမာယ်.
13 အာတ့် နီ ဘေ ဟဲ့ ပီ ဒူအီ ယမ် ကူပ် မှာပ် ပဲ့ ဟဲ့ ဘူင် ဘေ. ဘေ မိူဝ် ညှမ် ဝဲန် ဒုဝ် ဘြိမ် ဘေ. ခုဝ်, န့ ပီ ဘေ တူ ခမ် ဒီ ဆွာ့ ဝဲန် ဟုန် လခါနာ ဘေ. ဒေါ တီ နီ ဇဝ်ဖြာ ယီ ဟဲ့ ဟွတ့် ဝီ ဒွါ အာဆာက် ကာမာယ် ဒီ ဘေ, တဲး ဘေ ကွယ် ရိုမ် ဒူပ် ဇဝ် ယေဆူ. အန် ဟဲ့ ဂဝ်း ဝဲန် မှာပ် အေ ဘောကာဂ့လျီတ်.
14 အန် ဟဲ့ ဟွတ့် ဘျတ် ဝဲန် ဇာရာင် မှာပ် အေ, အီ ဒဲမ် ခဲ့ တူ ဒူပ် အေ ဒါရာ. န့ ပီ အန် ဟဲ့ ဝီ ဒိုဝ်း ဇာရာင် တီ, ဝီ ဒွက် ဒီ ရွင့် ကာဝဲ့.
15 ဒေါ ခမ် အန် ဒီ ယမ် ဒဲင် ရွင့် ကာဝဲ့ တီ, ဇဝ် ယေဆူ ဟဲ့ အွင် တူတ့် ကာနမ် အီ မိုဝ်း ပွုန်, အီ ပွိုန် ဒီ အိုပ် ဒူအီ. အန် ဟဲ့ ပက် ဂေ, ဝီ ဘျ တဲး ဒွန် အီ ပွိုန် ဒီ ယိုဝ် လွင် ဇဝ် ယေဆူ ဟဲ့ ပဲ ဂေ.
16 ကူပ် န့ ပါယ် တီ, ကွဲ့ တဲး ဘေ ညှိုမ် အာဆေ အီ တဝ်း ဘေ မိုဝ်း မှာပ် ကူပ် ပီ ဒီ ဟူမ် ဘေ. ကွဲ့ တဲး အာဆေ စ်ု ဘေ ကမ် ဆီငဲ ကဲမ် ဆိန့်, ဆီငဲ ဆာဒါင်, ဆီငဲ လိုန်လပ်, လိုန်မူန်.
17 လွင် ဇိုဝ် တီ, န့ ဘဲန် မီ အူဖာမာ အီ ဒီ ဘဲန် နာ အာတ့် နီ ဟာဝ်. အီ ဇဲတ်, အီ မှာန် အာခါခ်ု ယီ ကွယ် ဒီ ဇဝ် ယေဆူ.
18 ကွဲ့ တဲး န့ မိုဝ်း ခေါ အူ ဝီ အီ ပဲ ဒီ ဖာတ် ဒိုဝ်း အာဂျိုဝ် ပီ ဒီ ပွိုန် ဘေ. ဒူအီ ဇိုဝ် တီ, အန် နပ် ဒီ ညိုင်ရာင် မိုဝ်း နဝ်း ဂူမ် ဘော အိုင် ဒီ ကြိုပ် အာမူ အာမာတ် ဇဝ်ဖြာ. အန် ဘော နပ် ဒီ ခဲ ဘဲန် မျုဝ် ဘဲန် မျုဝ် လွင် လက်ဆာနာ အီ ဘွတ် ပဲ့ ဟဲ့ ယိုဝ် အန်. အန် ဘော ပီခိုက် နဝ်း အန်, ယီ တူ နပ် မာဆေ လွင် နဝ်း ဖွိုမ် ဇဝ်ဖြာ. အန် ဘော ဒူပ် ပီ ကာဖာ ဒူအီ, အီ တူ မိုဝ်း ဒီခုဝ်.
19 ဒူအီ တီ, အန် အာဝ် ဟူ ဘိုင် ဇဝ် ယေဆူ အီ ပီ ဂိန့် အေ. ဂိန့် တီ ဘော တဲး ဒုဝ် ဘူင့် ဘော ဒုဝ် ဟြေး တာင်. ကူပ် မိုဝ်း ဒူင် ကာဒုတ့် ကာဆွင့် ကာအာင် ဒွန် ပ့လုဝ့်, ကူပ် မိုဝ်း ဆီန အီ တဲး န့ လာယ် ကာဒိုက်, ဒုဝ် တီ မိုဝ်း ပ့လူမ်. ဇဝ်ဖြာ ဘော ဘူင် တဲး ဒုဝ် တီ ကြဲ ဒီ ဟြေး, ကြဲ ဒီ တာင်.
20 န့ ပီ ဘေ ဟဲ့ ဟွတ့် ယမ် ဒူပ် ဇဝ် ယေဆူ. ခုဝ်, ကာနမ် အီ အိုပ် ကာဒါယ် မိူဝ် ဟူ ပွိုန် ဒီ အိုပ် ဘေ. ဆေ န့ ပါယ် တီ, မှဝ် န့ ပါယ် ပီ ဝီ ဘူင် ဘေ ခဲ့ ပီ ဒွိုမ် ဘူင် ဘေ အာတ့် နီ.း မှဝ် န့ ပါယ် ပီ ဝီ ထူမ် ဘေ ဒါရာ အီ တဝ်း,
21 “ကွဲ့ ပါ, ကွဲ့ ဟူမ်, ကွဲ့ ဒိုဝ်, ကွဲ့ ပြ်ု.”
22 ကြုဝ် ဇိုဝ် တီ, န့ ဘော မုး ကြုဝ် အီ နပ် ဒီ လိုဝ်, နပ် ဒီ ကာပျာတ့် ဒေါ ဟဲ့ တာ အေ. ခုဝ်, ဒါရာ ဇိုဝ် တီ, န့ ဘော မုး ပီ ဘူင် ဒူအီ.
23 ဆေ အေ ယိုဝ် ဒါရာ ဇိုဝ် တီ, အေ ဘော ထာင် န့ မုး အာငျာန် ဘွတ်. ခုဝ်, လုဝ် ကြိုပ် အာမူ အာမာတ် ဇဝ်ဖြာ ဂေ ကာနမ်. န့ ဘော တဲး အီ ပီတျီမ် နဝ်း, ဘော ခါနှာပ် ဒုဝ် ဘြိမ် ဂေ. ဂေ ယီ တူ ပဲ ဒီ အိုပ် ပီ အိုင် ဒုဝ် ဘြိမ် ဂေ. ခုဝ်, န့ တူ မိုဝ်း ဒီခုဝ် မာဆေ.

COL 3
1 န့ ပါယ် နီ. ဘေ ဟဲ့ ပွိုန် အာဆာက် ကာမာယ် ပီ ဇဝ် ယေဆူ ဟဲ့ ပွိုန် အာဆာက် ကာမာယ် ဒေါ ဟဲ့ ဝီ ယိတ့် ဝီ အိမ် အန် ဝါယ် ဟဲ့ ဟွတ့် ယမ် အန်. ခုဝ် အန် တီ တဲး နဝ်း ဘေ ကာဒိုက် ကာဒဝ့် ဒီ မျုဝ် အီ ကွယ် နာ ဒဲင်. နာ ဒဲင် တီ မုး ဒူင် ကွယ် ဇဝ်ဖြာ. ဇဝ် ယေဆူ ဘော ကွယ် ဘ့လာက် အာအး ဇဝ်ဖြာ.
2 ကွဲ့ တဲး နဝ်း ဘေ ကာဒိုက် ကာဒဝ့် ဘဲန် မျုဝ် ဘဲန် မျုဝ် အီ ကွယ် ဒဲင် ကာဒါယ် နီ. တဲး ဘေ ကာဒိုက် ကာဒဝ့် မျုဝ် အီ ကွယ် နာ ဒဲင် ခဲင် ဂါင်ဟြာဝ်.
3 ခုဝ်, န့ ပီ ဒုဝ် ဘြိမ် ဘေ ဟဲ့ ဟွတ့် ယမ်. အာဆာက် ကာမာယ် ပဲ့ ဟဲ့ ပွိုန် ဘေ, န့ ကွယ် ရိုမ် ဒူပ် ဇဝ် ယေဆူ အီ ကွယ် ဒူင် ကွယ် ဇဝ်ဖြာ. လွင် အန် တီ န့ ယီ တူ လိုဝ်း ဒီ အီ ဟဝ်.
4 ကူပ် ပဲ့ ဟဲ့ ဘူင် ဇဝ် ယေဆူ, အေ မိုဝ်း အာဆာက် ကာမာယ် တီ. ခုဝ်, ပန် ဒီ ဝီ တး လူင် ဇဝ် ယေဆူ ဒဲင် ကာဒါယ် နီ, အန် ဒီ တဲး ဒွန် အီ ယိုဝ် အာဖုင် ဒင်ခုဝ် အန်. ဒေါ အန် တီ အန် ဒီ တဲး ဘော အေ ကွယ် ရိုမ် ဒူပ် အန်, တဲး ဒွန် အီ ယိုဝ်.
5 ခုဝ် အန် တီ ဘေ လုဝ် ဝဲန် တူတ့် ဒွန် မျုဝ် အီ ဒူပ် နဝ်း ဘြိမ်, အီ ဟဲ့ ဟွတ့် ယမ်. မျုဝ် တီ, န့ ဘော မုး နဝ်း ဆီ လာယ် အီဘိုန့်, ဘူင် အီ မွှိုမ် ကာအိး ဘဲန် မျုဝ် ဘဲန် မျုဝ်, ဘော နဝ်း ကာဝါတ့်, နဝ်း ဆီ ဘူင် မီ အီ တူ မွှိုမ် ဘော နဝ်း လောဖ. အာဆေ မိုဝ်း နဝ်း လောဖ တီ, န့ ပီ အန် ကြိုပ် အာရိုပ်.
6 ကူပ် န့ ပါယ် တီ, ဇဝ်ဖြာ ဒီ ရူ ကာဆဝ် ဒီ ဂေ အီ တူ ထူမ် ဂြုဝ်း အန်.
7 အာတ့် နီ ဘော ဘေ ဟဲ့ ဒွိုမ် ဘူင် ဒူပ် နဝ်း ဇိုဝ် တီ, ဒေါ ဆီ အိုပ် နဝ်း ဘြိမ် တီ ဒီ နဝ်း ဘေ.
8 မာလဲ, ဒေါ တီ နီ, ဘေ လုဝ် ဝဲန် နဝ်း ဇိုဝ် တီ ဒွန် မျုဝ်. န့ ဘော မုး နဝ်း ငှိုယ် ရူ, နဝ်း ဒေါဆ, နဝ်း စီစိဝ်, ခဲ စာဝ် အီ, ဘော ကာလာင် ဂြုဝ်း အီ မွှိုမ် ကာအိး.
9 ကွဲ့ တဲး ဘေ လာယ် ကာလာင် ဂြုဝ်း ကာလုဝ်, ဂြုဝ်း တူ မှာန်. ခုဝ်, ဘေ ဟဲ့ ဟွတ့် ဝဲန် နဝ်း ဘြိမ် ဘေ ဘော ပီ ဒွိုမ် ဘူင် နဝ်း ဘြိမ် တီ. န့ ပီ ဘေ ဟဲ့ ကာပ့လုတ် ခြိုင်, ဟဲ့ ဝဲန် ခြိုင် ဘြိမ်.
10 ဒေါ တီ နီ, ဘေ လုဝ် ဒိုဝ်း နဝ်း ကာမာယ် တီ, တဲး န့ ပီ ဘေ စှိုပ် ခြိုင် ကာမာယ်. နဝ်း ကာမာယ် တီ, ဇဝ်ဖြာ ဘော မ့ပြာယ် ဆေဆေ, တဲး အေ နပ် ဆီချာ အန်, တဲး ပီ ဘူင် အေ ပီ ပီ ဘူင် ဇဝ်ဖြာ အီ ဟဲ့ ဖာန် ဘ့လေး နဝ်း ကာမာယ် တီ.
11 ကူပ် ဟဲ့ တဲး ဇဝ်ဖြာ အေ မိုဝ်း နဝ်း ကာမာယ်, အေ အာဝ် လုဝ် ကာယဝ်း ဒူအီ အာမျုဝ် ဟဝ် ဘော ဂေ ဒူအီ ယူဒါ, အေ တူ လုဝ် ကာယဝ်း ဒူအီ အီ ဟဲ့ ဟွတ့် ဆွာ့ ဝဲန် ဟုန် လခါနာ ဘော ဒူအီ အီ တူ ဆွာ့ ဝဲန်. ယုဝ် ဂေ မုး ဒူအီ အီ ကွယ် ခဲင် မိူင်, ဒူအီ အီ ကွယ် ဒီ နွန်, ယုဝ် ဂေ မုး မှာယ် အီ, တူ မုး မှာယ် အီ, အာဝ် ဟူ မိုဝ်း ဒီခုဝ် မာဆေ. ဇဝ် ယေဆူ ကွယ် ခဲင် နဝ်း အေ ဒွန် အီ အီ မိုဝ်း နဝ်း ကာမာယ်. န့ ဘော မုး မီ အန် အီ အာရေ တာင်.
12 ဘေ မုး ဒူအီ ပီ ရဝ်း ဇဝ်ဖြာ, ဒူအီ ဆီငါ ဘွတ်, ဒူအီ ပီ ရွက့် အန်. ခုဝ် အန် တီ တဲး ဘေ ဒိုဝ်း နဝ်း ကာမာယ်, တဲး န့ ပီ ဘေ စှိုပ် ခြိုင် ကာမာယ်. တဲး ဘေ မိုဝ်း နဝ်း ဒီဟာင်, နဝ်း ရွက့် ကာဝေ, နဝ်း တျီမ်, နဝ်း န့စု န့စမ်, နဝ်း ခမ် ဒီ ယိူန် လှေန့်.
13 တဲး ဘေ ခမ် ပီ ဘူင် အီ ဟဝ်, အီ တူ လဝ့် နဝ်း ဘေ. ဆေ ဒူအီ ဟဲ့ လုတ့် ဘေ, တဲး ဘေ ဝီ လာယ် ဂဝ်း ဝဲန် မှာပ်. တဲး ဘေ ဂဝ်း ဝဲန် မှာပ် ပီ ဇဝ် ယေဆူ ဟဲ့ ဂဝ်း ဝဲန် မှာပ် ဘေ.
14 ဒဲင် တီ, တဲး ဘေ လာယ် ရွက့်. နဝ်း ရွက့် တီ, ဒီ ပါ ကာဇု နဝ်း ဘေ, တဲး ဘေ ဘဲန် အူ နဝ်း.
15 တဲး ဘေ ဒိုဝ်း နဝ်း ဂတ် ဂျီတ် ပီ ဒွါ ဇဝ် ယေဆူ, တဲး န့ အိုပ် နဝ်း ဘေ. ဇဝ်ဖြာ ဟဲ့ ဒဲ့ ကာဇု ဘေ, တဲး ဘေ ဘဲန် အူ ဖိုင် အီ ပီ ဒုဝ် ဘူင့် အူ ဘူင့်, တဲး ဘေ လာယ် ကာလဝ့် ဘဲန် အူ နဝ်း. ခုဝ် အန် တီ တဲး ဘေ ဒါင် ဂုင် ဂေဇူ ဒီ ဇဝ်ဖြာ.
16 တဲး ဂြုဝ်း ပီ မာနုဝ် ဇဝ် ယေဆူ လိုပ် ကိူန် ခဲင် နဝ်း ဘေ. တဲး ဘေ ဒိုဝ်း အာငျာန် ဒွန် မျုဝ်, လာယ် မာနုဝ် ဘော လာယ် ဒွါ ဆာဒိက်. တဲး ဘေ ဘော တဝ်း မှုဝ် ထမ်, တဝ်း န့စေန့် လွင် ဇဝ်ဖြာ, အီ လေး ခဲင် နဝ်း ဘေ ကူပ် လှုဝ်း ဘေ ဂုင် ဂေဇူ ဇဝ်ဖြာ.
17 ဘေ ဘော ကာလာင် ဂြုဝ်း, ဘေ ဘော ဘူင် မာဆေ, တဲး ဘေ ဘူင် တူတ့် ဒွန် မျုဝ် ကူပ် ညှိုမ် ဘေ ဇဝ် ယေဆူ. တဲး ဘေ ဒါင် ဂုင် ဂေဇူ ဒီ ဇဝ်ဖြာ ကူပ် ပဲ့ ဟဲ့ ဘူင် ဇဝ် ယေဆူ ဒီ ဘေ.
18 ဘေ အီ မုး အီဘိုန့်, တဲး ဘေ ခမ် ဒီ ထူမ် ဂြုဝ်း အီမာယ် ဘေ. ခုဝ်, ဆေ အေ ညှိုမ် ဇဝ် ယေဆူ, န့ ဟဲ့ ကာအာပ် ဘူင် ပါယ် တီ.
19 ဘေ အီ မုး အီမာယ်, တဲး ဘေ ရွက့် အီဘိုန့် ဘေ. ကွဲ့ ခါနှာပ် ဂေ.
20 ဘေ အီ မုး ဂွန်, တဲး ဘေ ထူမ် ဂြုဝ်း ဂုန့် မာ ဘေ ဒွန် မျုဝ်. ဆေ ဘေ ဘူင် ပါယ် တီ, န့ ဟဲ့ လဝ့် နဝ်း ဇဝ်ဖြာ.
21 ဘေ အီ မုး ဂုန့်, ကွဲ့ ဘူင် တဲး န့ ဆွင့် ဒီ နဝ်း ဂွန် ဘေ. ဆေ ဘေ ဘူင် ပါယ် တီ, နဝ်း ဂေ ဒီ လိုဝ်.
22 ဘေ အီ မုး မှာယ် အီ, တဲး ဘေ ထူမ် ဂြုဝ်း ဒါ ကာညာ အီ အိုပ် ဘေ ဒဲင် ကာဒါယ် နီ. ကွဲ့ ဘူင် နာ မွှိုမ် မီ ဒေါ ကွယ် ဒါ ကာညာ ဘေ. ကွဲ့ ဘူင် ကူပ် ဆီ တဲး ဘေ ဒါ ကာညာ အိူပ် ဘေ. ခဲ့ ပီ ဘူင် ဘေ ဒွန် မျုဝ်, တဲး ဘေ ဘူင် ဆိူဝ် ဆိူဝ်, တဲး ဘေ ဘူင် ကူပ် ရုဝ်ဆေ ဘေ ဇဝ်ဖြာ.
23 ဘေ ဘော ဘူင် မျုဝ် မှဝ်, တဲး ဘေ ခတ် နဝ်း ဒီ ဘူင်, တဲး န့ ပီ ဘေ ဘူင် ဂါန် ဇဝ်ဖြာ, ကွဲ့ တဲး န့ ပီ ဘေ ဘူင် ဂါန် ဒူအီ.
24 ဘေ လုဝ် ဘူင် ပါယ် တီ ကူပ် ဟဲ့ နပ် ဘေ, ဘေ ဒီ ပွိုန် ရုး အန် အီ မုး ခါဂုန် ပီ ဒွါ ဇဝ်ဖြာ ကူပ် ဟဲ့ ဘူင် ဘေ ပီ အိုင် ဇဝ် ယေဆူ.
25 ဂေ အီ ဘူင် မှာပ်, ဂေ ယီ လုဝ် ခမ် မှာပ် ပီ ဘူင် ဂေ. ဇဝ်ဖြာ မိူဝ် တူ မိုဝ်း ဒူင် ရွက့် ဒူင် ဇွင့်.

COL 4
1 ဘေ အီ မုး ဒါ ကာညာ အီ, ဘော ဘေ လုဝ် ဘူင် နာ မုး နာ မှာန်, တဲး န့ ကာရမ် ဒီ မှာယ် ဘေ. တဲး ဘေ လှုဝ်း ဆေဆေ, ဘော ဘေ ဆီ မိုဝ်း ဒါ ကာညာ အီ ကွယ် ခဲင် မိူင် ဂါင်ဟြာဝ်.
2 တဲး ဘေ ဘော ဆာခိုဝ် ဆေဆေ. တဲး ဘေ ဒါင် ဂုင် ဂေဇူ ဘော ဆာဒိက် ဘ်ု ဆေဆေ.
3 ဒေါ ဆာခိုဝ် ဘေ, တဲး ဘေ ဆာခိုဝ် ဘော ဒါင် ယေ, တဲး ဇဝ်ဖြာ တဲး ယေ ပွိုန် ဒီ ကာလာင် လွင် ဇဝ် ယေဆူ ပီ တူ ဒွိုမ် ယိုဝ် အီ, တဲး ဒူအီ ကိူန် ပွိုန် ဒီ ထူမ်. ကူပ် ဂြုဝ်း ဇဝ်ဖြာ တီ, အုဝ် မိူဝ် ကော စုဝ်း ကာပိုမ်.
4 ဆာခိုဝ်, တဲး အုဝ် ဘော ပွိုန် ဒီ ကာလာင် လွင် အန် တီ ပီ ကာအာပ် ကာလာင်, တဲး န့ လိုဝ်း ဆီချာ.
5 ပီ ဘူင် ဘေ ဒွန် မျုဝ် ဒီ ဂေ ဒူအီ အီ တူ ညှိုမ်, တဲး န့ ဒူပ် အာငျာန် ဘွတ်. ဒေါ ဆီ ပွိုန် ဘေ ဒီ ဘူင်, တဲး ဘေ ဂျုဝ်ဂျာ ဒီ ဘူင်, တဲး န့ ဘဲန် အာဂျိုဝ် ဒီ ဒူအီ ကိူန်.
6 တဲး ဘေ ကာလာင် ဂြုဝ်း ဒါခိုယ်, ဂြုဝ်း မွှိုမ် ထူမ်, တဲး န့ ပီ ဟာပ် အီ ဟဲ့ ဟပ် ဆယ့်. တဲး ဘေ ဘော နပ် ပီ ဒီ ပါယ် ဒီ ဝီ ဝျီ့ ဂြုဝ်း ဒီ ဒူအီ ဒွန် အီ.
7-8 ဒေါ တီ နီ, အုဝ် ဟဲ့ စ်ု အာထူခိတ် ဟာဝ် ဇမ် ဒူင် ကွယ် ဘေ, တဲး အန် ကာလာင် ဒီ ဘေ လွင် အုဝ် ဒွန် မျုဝ်, တဲး န့ ဘဲန် ပ့လူမ် ဘဲန် ဟဲန့် ဒီ နဝ်း ဘေ. အာထူခိတ် တီ မုး ဝါ ပီ ရွက့် အုဝ်, အန် ဘော မုး ဒါ ဆာရာ အီ ဘူင် ဆီချာ ဂါန် ဇဝ်ဖြာ. ယာယ် ဘော မုး အူ ဂိုက် ဘူင် ရိုမ် ဂါန်.
9 အုဝ် ဟဲ့ စ်ု ဘော အာအောနေဆိမ် ဒူပ် အာထူခိတ်. ဘော အန် မုး ဝါ ပီ ရွက့် အုဝ် အီ မိုဝ်း နဝ်း ဆိူဝ် နဝ်း မှာန်. အန် မုး ဒူအီ အီ ဘာ့ ခဲင် ဖိုင် ဘေ. ဂါယ် ဒီ ဘော ကာလာင် ဒီ ဘေ လွင် ပီ ပါယ် ခဲင် မိူင် နီ.
10 အာရီထာခူ အီ ဟဲ့ စုဝ်း ကာပိုမ် ဒူပ် အုဝ် ဘော အာမာကူ အီ မုး ဝေါဝဲ အာဘာနာဘ ဘော အာယူထူ အီ စိူဝ် ဘော အာယေဆူ. ဂေ ဒွန် အီ ဟဲ့ နမ်လှုဝ်း ဘေ. အီ မုး အာမာကူ, အုဝ် ဟဲ့ ဒွိုမ် ကာလာင် ဒီ ဘေ လွင် အန်. ဆေ အန် ဘော တး ဒူင် ကွယ် ဘေ, တဲး ဘေ ရွုး ဆီချာ အန်.
11 အီ မုး ဒူအီ ယူဒါ အီ ညှိုမ် ဇဝ် ယေဆူ, န့ ဘော မိုဝ်း မီ ဂေ အူယ် ဝီ နီ, အီ ဘူင် ရိုမ် ဂါန် ဒူပ် အုဝ်. ယေ ဘူင် ရိုမ် ဂါန်, တဲး မိူင် ပီ အိုပ် ဇဝ်ဖြာ စေဝ် တး. ဂေ မိူဝ် တဲး နဝ်း အုဝ် ဂျာမ်ဆာ.
12 ဘော အာအေပါဖ အီ မုး ဒဲစေန့် ဇဝ် ယေဆူ ဟဲ့ နမ်လှုဝ်း ဘေ. အန် ဘော ဘာ့ ခဲင် ဖိုင် ဘေ. အန် ဘော ဆာခိုဝ် ဒါင် ဘေ ဆေဆေ, တဲး ဘေ ညှိုမ် ဆီချာ, မိုဝ်း နဝ်း မန် ပီ ဒူအီ တာင်, ဘော ဘူင် ဒူပ် ပီ အိုင် ဇဝ်ဖြာ ဆေဆေ, ကွဲ့ တဲး န့ ဆီ မိုဝ်း အီ ကာဝှ်ု ကာဝျှီန် ခဲင် နဝ်း ဘေ.
13 အုဝ် ဟဲ့ နပ် ခဲ့ ဂျုဝ်ဂျာ ဒီငန့် အန် ဒီ ဘူင် တဲး အန် စွယ် ဘေ ဘော ဂေ ဒူအီ အီ ကွယ် ခဲင် မိူင် လောဒီကီ ဘော ဒူအီ အီ ကွယ် ခဲင် မိူင် ဟေရာပေါလီ.
14 ဘော အာလူကာ အီ မုး ဆာရာဝူန် ပီ ရွက့် ယေ, ဘော အာဒေမာတ် ဟဲ့ နမ်လှုဝ်း ဘေ.
15 ယေ ဟဲ့ ဆီ တဲး ဘေ ကာလာင် ဘော ဒီ ဂေ ဘီနွင် အီ ကွယ် ခဲင် မိူင် လောဒီကီ လွင် ပီ နမ်လှုဝ်း ယေ ဒီ ဂေ. တဲး ဘေ ကာလာင် လွင် အန် တီ ဘော ဒီ နာင် နုမ်ဖာ ဘော ဒီ ဂေ ခဲင် ဖိုင် ဇဝ် ယေဆူ အီ ကွယ် ခဲင် ကာင် အန်.
16 ဝါယ် ဟဲ့ ဟွတ့် တိး ဘေ ပဲ့ နီ, တဲး ဘေ ဝီ တိုယ် ဟာဝ် ဒီ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် လောဒီကီ, တဲး ဘော ဂေ ဝီ တိး. ဘေ မိူဝ်, တဲး ဘေ ပီ ဝီ တိး ပဲ့ ဟဲ့ ဒဲမ် တိုယ် အုဝ် ဒီ ဂေ အီ ကွယ် ခဲင် မိူင် လောဒီကီ တီ.
17 တဲး ဘေ ဘော ကာလာင် ဒီ အာခဲပူ တဝ်း, “ဂါန် ပဲ့ ဟဲ့ စ်ု ဇဝ်ဖြာ မဲ ဘူင်, တဲး မဲ ဂျုဝ်ဂျာ ဒီ ဘူင် တဲး န့ ကော ဟွတ့်.”
18 ဒေါ တီ နီ, အုဝ် အာပေါလူ ဝီ ဒဲမ် ရာင် အုဝ် လွင် ပီ နမ်လှုဝ်း အုဝ် ဒီ ဘေ. ကွဲ့ တဲး ဘေ ပိဝ် လွင် ဝန် ဟိန် ပဲ့ ဟဲ့ ပက် ဂေ ဒီ အုဝ်. တဲး ဇဝ် ယေဆူ ဂေဇူ ဘေ ဒွန် အီ.

1TH 1
1 အုဝ် အာပေါလူ ဘော အာဆီလာတ် ဘော အာထီမုဝ်ထေ, ယေ ဒဲမ် ပဲ့ နီ တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် ထေဆာလူန်. ဘေ မုး ဒူအီ ပီ အိုပ် ဇဝ်ဖြာ, အီ မုး ဂုန့် အေ. ဘေ ဘော မုး ဒူအီ ပီ အိုပ် ဇဝ် ယေဆူ, အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် အေ. တဲး ဇဝ်ဖြာ ဂေဇူ ဘေ, ဒွါ နဝ်း ဂတ် ဂျီတ် ဒီ ဘေ.
2 ဆေဆေ ယေ ဒါင် ဂုင် ဂေဇူ ဒီ ဇဝ်ဖြာ ဒေါ ဆာခိုဝ် ယေ ဒါင် ဘေ.
3 ဆေ ယေ ဆာခိုဝ် ဒီ ဇဝ်ဖြာ အီ မုး ဂုန့် အေ, ယေ ဘော လှုဝ်း ဘေ ဆေဆေ. နဝ်း ဘေ ဟဲ့ ညှိုမ် ဆီချာ ဇဝ်ဖြာ. န့ တဲး ဘေ ဘူင် နာ မွှိုမ်. ဘေ ဘော ရွက့် ကာဆဝ် ဇဝ် ယေဆူ, တဲး ဘေ ဘော ရန့် နင်ဂန် ကာဆဝ် ဂါန် အန်. ဘေ မိူဝ် နှဝ့် န့ဒဝ့် ဇဝ် ယေဆူ. ခုဝ်, ဘေ ခမ် ဒုက် ဘဲန် မျုဝ် ဘဲန် မျုဝ်.
4 ခုဝ် အန် တီ ယေ ဘော နပ်, ဘေ ဘီနွင်, ဘေ မုး ဒူအီ ပီ ရွက့် ဇဝ်ဖြာ. ဇဝ်ဖြာ မိူဝ် ဟဲ့ ရဝ်း ဘေ.
5 ဒေါ တး ကွယ် ယေ ဒူပ် ဘေ တွိုန်, ယေ ကာလာင် ဂြုဝ်း ဇဝ်ဖြာ ဒီ ဘေ, တဲး နဝ်း ဘေ ဒါခိုယ်. ဂြုဝ်း ဇဝ်ဖြာ တီ အာဝ် မုး ဂြုဝ်း ပီယေန့်. န့ ဘော မိုဝ်း ပွုန် တာင်, မိုဝ်း ဘော နဝ်း ဖွိုမ် ဇဝ်ဖြာ. ဘေ ဘော နပ် ဆီချာ, ပဲ့ ဟဲ့ ကာလာင် ယေ ဒီ ဘေ, န့ ဟဲ့ မှာန် အာခါခ်ု. ဘေ မိူဝ် ဟဲ့ နပ်, ယေ ဟဲ့ ကွယ် ရိုမ် ဒူပ် ဘေ, တဲး န့ ဘဲန် အာဂျိုဝ် ဒီ ဘေ.
6 ပန် တီ ဘေ မိူဝ် ဒူပ် ဆီချာ ဇဝ် ယေဆူ, ညိုင် ခဲ့ ပီ ဘူင် ယေ. ဒေါ ကာဒုး ဘေ ဒုက် ဒွန် မျုဝ်, ဘေ ဟဲ့ ညှိုမ် ဂြုဝ်း ဇဝ်ဖြာ. နဝ်း ဖွိုမ် ဇဝ်ဖြာ မိူဝ် ဟဲ့ တဲး နဝ်း ဘေ ဒါခိုယ်. ပါယ် တီ ဘေ ဟဲ့ တဲး ဂြုဝ်း ဇဝ်ဖြာ လိုပ် ခဲင် နဝ်း ဘေ.
7 ပါယ် တီ ဘေ ဟဲ့ ဘျ ဒီ အီ ဟဝ်, တဲး ဘော ဂေ နပ်, မှဝ် ဂေ ဒီ ပါယ် ဒီ ဒူပ် ဇဝ် ယေဆူ. ဘော ဂေ ဒူအီ အီ ညှိုမ် ဇဝ် ယေဆူ အီ ကွယ် ခဲင် အိူင် မာခေဒူန်, ဘော ဂေ ဒူအီ အီ ကွယ် ခဲင် အိူင် အာခါယာ, ဂေ နပ် ဒီ ညိုင် ဒူပ် ဘေ, ဘူင် ခဲ့ ပီ ဘူင် ဘေ.
8 ဘေ မိူဝ် ဟဲ့ ဟွတ့် ကာလာင် ဂြုဝ်း ဇဝ်ဖြာ တဲး ဂေ ဒူအီ ခဲင် အိူင် မာခေဒူန် ဘော ဂေ ဒူအီ ခဲင် အိူင် အာခါယာ ကော နပ်. အာဝ် ဝန် ခဲ့ တီ. ဘော ဂေ ဒူအီ အီ ကွယ် ဒွန် ဘ့လာက် ဒွန် နာ မိူဝ် ဟဲ့ နပ် လွင် ညှိုမ် ဘေ ဇဝ် ယေဆူ. ခုဝ်, ယေ တူ လုဝ် ဝီ ကာလာင် လွင် အန် တီ.
9 န့ မုး ဒူအီ ဂေ တီ, ဂေ ဟဲ့ ကာလာင် လွင် ဘေ. ဂေ နပ် ဒီ ခဲ လွင် ပဲ့ ဟဲ့ ရွုး ဘေ ဒီ ယေ ဒေါ တး ယေ ဒီ ဘေ. ဂေ ဘော နပ် ဒီ ခဲ လွင် ပဲ့ ဟဲ့ ဝဲန် ဘေ အာရိုပ် ရာင် ပီ ကြိုပ် ဘေ. ဟဲ့ ဟွတ့် ဘေ ဟဲ့ ဒူပ် ဇဝ်ဖြာ အာခါခ်ု အီ မုး ဇဝ်ဖြာ အိမ်. ဘေ မိူဝ် ဟဲ့ ဘူင် ပီ အိုင် အန်.
10 ဘေ ဘော နှဝ့် ပန် ဒီ ဝီ တး လူင် ဇဝ် ယေဆူ အီ မုး ဂွန် ဇဝ်ဖြာ ခဲင် ဂါင်ဟြာဝ်. ခါ အာတ့် ဇဝ် ယေဆူ ဟဲ့ ဟွတ့် ယမ်. ဇဝ်ဖြာ ယဲ့ ဟဲ့ တဲး အန် ဝီ ယိတ့် ဝီ အိမ်. န့ မုး ဇဝ် ယေဆူ တီ, အန် ဒီ ချွတ် အေ, ကွဲ့ တဲး အေ ခမ် ဒုက် ဒေါ ရူ ကာဆဝ် ဇဝ်ဖြာ ဒီ ဒူအီ အီ မိုဝ်း မှာပ်. ခဲ့ တီ ဂေ ဒူအီ ဟဝ် နပ် ဒီ ကာလာင် ဒီ ယေ လွင် ဘေ.

1TH 2
1 ဘေ ဘီနွင် အီ ညှိုမ် ဇဝ် ယေဆူ ပီ အုဝ်, ဘေ ဘော နပ်, ဒေါ တး ယေ ခါ အာတ့် ယေ တူ တး ပီယေန့်. န့ ဟဲ့ မိုဝ်း ဒီခုဝ်.
2 အာတ့် တး ဇမ် ယေ ဒူင် ကွယ် ဘေ, ဂေ ဒူအီ အီ ကွယ် ခဲင် မိူင် ဖီလီဖီ, ဂေ ဟဲ့ ဘူင် နာ စာဝ် ဒီ ယေ, တဲး ယေ ခမ် ဒုက် ဒွန် မျုဝ်. ဇဝ်ဖြာ ယီ စွယ် ယေ, ကွဲ့ တဲး ယေ ယုဝ် ဂေ ဒူအီ ကိူန် အီ တူ အိုင် ယေ. အန် တဲး ယေ ယ ကာလာင် ဂြုဝ်း ဇဝ်ဖြာ ဒီ ဘေ. န့ မုး ဂြုဝ်း အီ တဲး နဝ်း ဘေ ဒါခိုယ်.
3 ခဲ့ ပီ မာနုဝ် ယေ ဒီ ဘေ, ခဲ့ ပီ တဝ်း ယေ တဲး ဘေ ညှိုမ်, န့ မုး ဂြုဝ်း မှာန် တူ ကာလုဝ်. ယေ ဘော မိုဝ်း နဝ်း ဆိူဝ် ဒီ ကာလာင် ဒီ ဘေ. ယေ မိူဝ် တူ မိုဝ်း နဝ်း ဆီ ပီလွှက့် ယေ ဒဲင် ဘေ.
4 ဂြုဝ်း ပီ ကာလာင် ယေ ဒီ ဘေ, န့ ပါယ် နီ. ဇဝ်ဖြာ ဟဲ့ အာပ် ဂြုဝ်း အန် ဒီ ယေ. န့ မုး ဂြုဝ်း အီ တဲး နဝ်း ဒူအီ ဒါခိုယ်. ယေ ဝီ လုဝ် ကာလာင် ဂြုဝ်း တီ ဒီ အီ ဟဝ်. ခုဝ်, ယေ တူ ကာလာင် မာဆေ, တဲး န့ လဝ့် နဝ်း ဒူအီ. ယေ ကာလာင် ဂြုဝ်း, တဲး န့ လဝ့် နဝ်း ဇဝ်ဖြာ. န့ မုး ဇဝ်ဖြာ အီ ယွတ် နဝ်း ယေ, ယုဝ် န့ ဟဲ့ မှာန် တူ မှာန်.
5 ဘေ မိူဝ် နပ် ဆီချာ, ဒေါ ကွယ် ယေ ဒူပ် ဘေ, ယေ တူ ကာလာင် ဂြုဝ်း ငါမ်, တဲး ဘေ အိုင်. ယေ မိူဝ် တူ မာနုဝ် ဘေ ကူပ် ဆီ ပွိုန် ယေ ရွိုန် ဘေ. ဘော ဇဝ်ဖြာ ဟဲ့ ယိုဝ် နဝ်း ယေ, ဟဲ့ ဘဲန် ဆက်ဆေ လွင် အန် တီ.
6 ခဲ့ ပီ ဘူင် ယေ, ယေ တူ ဘူင် တဲး ဘေ အိူပ် ယေ. ဘော ဘေ ဘော အီ ဟဝ်, ယေ တူ ဆီ တဲး အာဆေ အိူပ် ယေ. န့ ယီ မှာန်, ယေ မုး ဒူအီ ပီ ရဝ်း ပီ တိုယ် ဇဝ် ယေဆူ. ခုဝ်, ယေ ပွိုန် စ်ု ဘေ, တဲး ဘေ လိုမ်လာ ယေ. ယေ ယီ တူ ဘူင် ဇိုဝ် တီ.
7 ဒေါ ကွယ် ရိုမ် ယေ ဒူပ် ဘေ, ယေ မိုဝ်း နဝ်း ကာဝေ ဘေ. ပီ ဘူင် ယေ ဒီ ဘေ, န့ ပီ မာ လိုမ်လာ ဂွန် အန်.
8 ပါယ် တီ ယေ ဟဲ့ ရွက့် ဘေ. နဝ်း ယေ ဟဲ့ ဒါခိုယ် ကာဆဝ် ကူပ် ပွိုန် ယေ ကာလာင် ဒီ ဘေ လွင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. အာဝ် ဝန် မီ ခဲ့ တီ. ယေ ဟဲ့ ဒါခိုယ် ကာဆဝ် ဒီ ခမ် ဒီ စုန် ဘော အာဆာက် ယေ ဒါင် ဘေ. ခဲ့ တီ ယေ ဟဲ့ ရွက့် ဘေ.
9 ဘေ ဘီနွင်, ဘေ ဒီ ဘော လှုဝ်း ခဲ့ ကိူန် ဂါန် ယေ. ဒွင် ဝန် ဒွင် ခိူန် ယေ ဟဲ့ ရန့် ဂါန် ကွဲ့ တဲး န့ ညှာပ် ဒီ ဘေ ဒေါ ကွယ် ရိုမ် ယေ ဒူပ် ဘေ, ကာလာင် ဒီ ဘေ လွင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်.
10 ဘော ဘေ ဘော ဇဝ်ဖြာ နပ် ဒီ ကာလာင် လွင် အန် တီ. ဒေါ ကွယ် ရိုမ် ယေ ဒူပ် ဘေ ဒူအီ အီ ညှိုမ် ဇဝ် ယေဆူ, ယေ တူ ဘူင် နာ တူ မွှိုမ်. ယေ ဘူင် နာ ဘွတ်. အာဝ် မိုဝ်း အာဆေ နပ် ဒီ ကာလာင် နာ တူ မွှိုမ် လွင် ယေ.
11 ဘေ ဘော နပ်, ယေ ဟဲ့ ကာလာင် ဂြုဝ်း ဒီ ဘေ ဒွန် အီ, တဲး န့ ပီ ဂုန့် ကာလာင် ဒီ ဂွန် အန်.
12 ပါယ် တီ, ယေ ဟဲ့ မာနုဝ် ဘေ, တဲး ဘေ မိုဝ်း နဝ်း ပ့လူမ်. ယေ မိူဝ် ဟဲ့ ကာလာင် တဲး နဝ်း ဘေ ဂတ် ဂျီတ်. ယေ မိူဝ် မာနုဝ် ဘေ, တဲး ဘေ နပ် ဒီ ဘူင် ပီ အိုင် ဇဝ်ဖြာ. ဇဝ်ဖြာ မိူဝ် ဟဲ့ ဒဲ့ ဘေ, တဲး ဘေ တး ကွယ် ခဲင် မိူင် ပီ အိုပ် အန်, တဲး ဘော ဘေ ပွိုန် အာဖုင် ဒင်ခုဝ် အန်.
13 န့ မိုဝ်း ပေါ အူ မျုဝ် အီ တဲး ယေ ဒါင် ဂုင် ဂေဇူ ဒီ ဇဝ်ဖြာ ဆေဆေ. ဒေါ ထူမ် ဘေ ဂြုဝ်း ဇဝ်ဖြာ ပီ ကာလာင် ယေ ဒီ ဘေ, ဘေ တူ တဝ်း, န့ မုး ဂြုဝ်း ဒူအီ. ဘေ ဟဲ့ နပ် အူ ဇေန့်, န့ မုး ဂြုဝ်း ဇဝ်ဖြာ. ဟဲ့ ဟွတ့်, ဘေ ဟဲ့ တဲး ဂြုဝ်း ဇဝ်ဖြာ လိုပ် ခဲင် နဝ်း ဘေ, တဲး ဘေ ညှိုမ်, တဲး န့ ဘဲန် အာဂျိုဝ် ဒီ ဘေ.
14 ဘေ ဘီနွင်, ဘေ ဟဲ့ ဘူင် ပီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် အိူင် ယူဒါ. ဂေ ဒူအီ ယူဒါ ဟဲ့ ရူ ကာဆဝ် ဒီ ဂေ ဒူအီ ခဲင် ဖိုင် ဇဝ် ယေဆူ တီ, တဲး ဂေ ကာဒုး ဒုက် တာင်. ပါယ် တီ ဘော ဘေ ဟဲ့ ဝီ ကာဒုး ဒုက် ဒီ ဒူအီ အာမျုဝ် ဘေ.
15 ခါ အာတ့် ဂေ ဒူအီ ယူဒါ ဟဲ့ ငဝ်း ယမ် ဂေ ဒူအီ အီ ဘျာန် ဂြုဝ်း ဇဝ်ဖြာ. ဟဲ့ ဟွတ့် ဂေ ဝီ ငဝ်း ဘော ဇဝ် ယေဆူ. ပန် တီ ဂေ မိူဝ် ဟဲ့ ဆုတ့် ယေ လေး ဒူင် ကွယ် ဂေ. ဂေ ဘူင် ပီ တူ အိုင် ဇဝ်ဖြာ. ဂေ ဘော ဘဲန် ရန်ဆူ ဒူအီ ဒွန် အီ.
16 ဂေ ဟဲ့ ထေဝ် ဒီ ခြဲ ယေ, ကွဲ့ တဲး ယေ ကာလာင် ဂြုဝ်း ဒီ ဒူအီ အာမျုဝ် ဟဝ်, ကွဲ့ တဲး ဂေ ပွိုန် ဒီ လွတ်. ကူပ် ဘူင် ဂေ ပါယ် တီ, မှာပ် ဂေ ဒွန် မျုဝ် ဟဲ့ ကိူန် ကာဆဝ်. ဒေါ တီ နီ, ဇဝ်ဖြာ ဝီ ရူ ကာဆဝ် ဒီ ဂေ, တဲး ဂေ ခမ် တူတ့် မှာပ် ဂေ ဒွန် မျုဝ်.
17 အိုယ် ဘေ ဘီနွင်, ဒေါ တီ နီ ယေ တူ ပွိုန် ကွယ် ရိုမ် ဒူပ် ဘေ. ဒုဝ် ဘူင့် ယေ လုဝ် ကွယ် ကာယဝ်း ဒီ ဘေ အာဒါ အူ ကာစန်. နဝ်း ယေ ယီ လှုဝ်း ဘေ ဆေဆေ. ယေ ဒီကေန် ကာဆဝ် ဘေ. ခုဝ်, ယေ ထေဝ် ဒီ ဝီ ဟာဝ် ဇမ် ဒူင် ကွယ် ဘေ တဲး အေ ဝီ လာယ် ယိုဝ်.
18 ဘဲန် ဇေန့် ဘဲန် ဇေန့် ယေ ဟဲ့ တဝ်း ဒီ ဟာဝ် ဒူင် ကွယ် ဘေ. ဘော အုဝ် အာပေါလူ ဟဲ့ ဆီ ဟာဝ်. ဘုဝ် ကာနမ် အီ စိူဝ် ဆာတာန်, အန် ယဲ့ ဟဲ့ ခြဲ ယေ, ကွဲ့ တဲး ယေ ဇမ်.
19 ပန် ဒီ ဝီ တး ဇဝ် ယေဆူ ဘော ပန် ဒီ ကွယ် ယေ ဒီ အာတ့် အန်, န့ မုး မီ အူ မျုဝ်, အီ တဲး နဝ်း ယေ ခူယ် ဒါခိုယ်. ယေ နှဝ့် န့ဒဝ့် မီ ဒီ ပွိုန် ဒီ ဘျ ဘေ ဒီ အာတ့် ဇဝ်ဖြာ.
20 ဆေ ဘေ ကွယ် ရိုမ် ဒူပ် ယေ ဒီ အာတ့် ဇဝ်ဖြာ, နဝ်း ယေ ဒါခိုယ်. ဘေ ဒီ တဲး ယေ မိုဝ်း ဘော အာဖုင် ဒင်ခုဝ် ဒီ အာတ့် ဇဝ် ယေဆူ.

1TH 3
1 ယေ မိုဝ်း နဝ်း မှဲ ကူပ် ဒီကေန် ကာဆဝ် ယေ ဒီ ဘေ. ခုဝ်, ယေ လာယ် ဖြူမ် တဲး အာထီမုဝ်ထေ ဟာဝ် ဒူင် ကွယ် ဘေ, တဲး ဘော အာဆီလာတ် ဘော အုဝ် ကွယ် ဒီ ပန် ခဲင် မိူင် အေထေန်.
2 ယာယ် ဝီ တိုယ် အာထီမုဝ်ထေ ဟာဝ် ဇမ် ဒူင် ကွယ် ဘေ. အန် မုး ဝါ ယာယ်. အန် ဘူင် ဂါန် ဇဝ်ဖြာ ဒူပ် ယာယ်, စွယ် ကာလာင် လွင် ဇဝ် ယေဆူ အီ တဲး နဝ်း ဒူအီ ဒါခိုယ်. အာထီမုဝ်ထေ ဟဲ့ တး ဇမ် ဒူင် ကွယ် ဘေ, တဲး အန် စွယ် ဘော ဘေ, တဲး နဝ်း ဘေ မန် ဘော ညှိုမ် ဆီချာ, ကွဲ့ တဲး နဝ်း ဘေ ယုဝ်.
3 ယာယ် ဟဲ့ တိုယ် အန်, ကွဲ့ တဲး န့ မိုဝ်း အာဆေ ကာတဲ ဘေ အီ တူ ပွိုန် ခမ် ဒုက် ပီ ကာဒုး ဘေ. ကွဲ့ တဲး န့ မိုဝ်း အာဆေ, အီ ဝဲန် နဝ်း ညှိုမ် အန်. ဘေ ဟဲ့ နပ် ဆီချာ, အေ လုဝ် ခမ် ဒုက် ဒွန် မျုဝ်.
4 ဒေါ ကွယ် ရိုမ် ယေ ဒူပ် ဘေ, ယေ ဟဲ့ ဟွတ့် ကာလာင် ဒီ ဘေ လွင် အေ ဒွန် အီ လုဝ် ခမ် ဒုက်. ဒေါ တီ နီ, န့ ဟဲ့ ဘဲန် တူတ့် ဒွန် မျုဝ် ပီ ပီ ဒွိုမ် ကာလာင် ယေ. ဘေ ယီ ဟဲ့ နပ် ဒီ အာတ့် လွင် အန် တီ.
5 ခုဝ်, အုဝ် ဟဲ့ တိုယ် အာထီမုဝ်ထေ ဒီ ဘေ, တဲး အုဝ် နပ် ယုဝ် ဘေ ဆီ ညှိုမ် ဆီချာ. အုဝ် အာဝ် ဟူ ပဲ ဒီ ကွယ် နှဝ့် ဆေ အုဝ် တူ နပ် လွင် ပီ ပါယ် ဘေ. အုဝ် ယုဝ် ဘုဝ် ကာနမ် အီ စိူဝ် ဆာတာန် ဟဲ့ ဟွတ့် ကာဆုး ဘေ ဘူင် နာ တူ မွှိုမ် ဘဲန် မျုဝ် ဘဲန် မျုဝ်, တဲး ဂါန် ပဲ့ ဟဲ့ ဘူင် ယေ အာဝ် ဟူ မိုဝ်း အာဂျိုဝ်.
6 ဒေါ တီ နီ, အာထီမုဝ်ထေ ဟဲ့ ဝီ တး ဇမ် ဒူင် ကွယ် ယာယ်, ဝီ ကာလာင် နာ မွှိုမ် လွင် ဘေ. အန် တဝ်း, ဘေ ဟဲ့ ညှိုမ် ဆီချာ ဘော ရွက့် ဇဝ် ယေဆူ. အန် ဘော တဝ်း လွင် ဘေ တူ ပိဝ် ယေ ဘော ဒီကေန် ယေ, ဟဲ့ ပီ ယေ ဒီကေန် ဘေ.
7 ဒေါ ထူမ် ယေ လွင် ဘေ ဟဲ့ ညှိုမ် ဆီချာ ဇဝ် ယေဆူ, န့ တဲး နဝ်း ယေ ဒါခိုယ်. န့ ဘော စွယ် ယေ, ဒေါ ခမ် ယေ ဒုက် ဘဲန် မျုဝ် ဘဲန် မျုဝ်.
8 ဒေါ တီ နီ ယေ ဟဲ့ ဝီ နပ်, ဘေ ဟဲ့ မိုဝ်း နဝ်း မန် နဝ်း ညှိုမ် ဆီချာ. န့ ဝီ တဲး ဘော အာဆာက် ယေ ဒါခိုယ်.
9 ခုဝ်, ယေ ဒါင် ဂုင် ဂေဇူ ဒီ ဇဝ်ဖြာ. အန် ဟဲ့ ဝီ တဲး ယေ ဘဲန် နဝ်း ဒါခိုယ် ကာဆဝ် ကူပ် ညှိုမ် ဆီချာ ဘေ.
10 ဒွန် မှိုဝ် ဒွန် ညှာ ယေ ဝီ မှာန့် ကာဆဝ်, တဲး ယေ ပွိုန် ဒီ ဝီ ဟာဝ် ဇမ် ဒူင် ကွယ် ဘေ, တဲး ယေ ဝီ မာနုဝ် ဘေ ပေါ မ့ပွါ, တဲး ဘေ ဝီ နပ် ကာပွါ လွင် ပီ ဒီ လုဝ် ညှိုမ် ဘေ.
11 ယေ ဆာခိုဝ် ဒီ ဇဝ်ဖြာ အီ မုး ဂုန့် အေ, ဘော ဒီ ဇဝ် ယေဆူ အီ မုး ဒါ ကာညာ အိုပ် အေ, တဲး ဂါယ် စွယ် ယေ, တဲး ယေ ပွိုန် ဒီ ဟာဝ် ဇမ် ဒူင် ကွယ် ဘေ.
12 ယေ ဘော ဆာခိုဝ်, တဲး ဇဝ်ဖြာ စွယ် ဘေ, တဲး ဘေ လာယ် ရွက့် လွှိုမ် ခါ အာတ့် တဲး ဘေ ဘော ရွက့် အီ ဟဝ် လွှိုမ် ခါ အာတ့် တဲး ဘေ လာယ် ရွက့် ပီ ယေ ရွက့် ဘေ.
13 တဲး ဇဝ်ဖြာ တဲး ဘေ ညှိုမ် ဆီချာ, တဲး ဘေ မိုဝ်း နဝ်း ဘွတ်, ကွဲ့ တဲး အာဆေ ပွိုန် ဒီ ကာလာင် နာ တူ မွှိုမ် လွင် ဘေ. ပန် ဒီ ဝီ တး ဇဝ် ယေဆူ ရိုမ် ဒူပ် ဂေ ဒူအီ အီ ညှိုမ် အန်, တဲး ဘော ဘေ ပွိုန် ဒီ ကွယ် ဒီ အာတ့် ဇဝ်ဖြာ, အီ မုး ဂုန့် အေ.

1TH 4
1 ပေါ အူ မျုဝ် ယေ ဟဲ့ ဒွိုမ် ကာလာင် ဒီ ဘေ ဘီနွင်. ယေ ဟဲ့ ဒွိုမ် ကာလာင် ဒီ ဘေ မာဆေ ပီ လုဝ် ဘူင် ဘေ, တဲး န့ လဝ့် နဝ်း ဇဝ်ဖြာ. ဒေါ တီ နီ ဘေ မိူဝ် ဒူပ် ပီ မာနုဝ် ယေ ဒီ ဘေ လွင် အန် တီ. ကူပ် ရွက့် ယေ ဇဝ် ယေဆူ ယေ ဝီ ကာဆုး ဘေ, တဲး ဘေ အွန် ဒီ ဘူင် နာ မွှိုမ် လွှိုမ် ပီ ဒွိုမ် ဘူင် ဘေ.
2 ဘေ မိူဝ် ဟဲ့ ဟွတ့် နပ် ပီ စ်ု ယေ ဘေ ဘူင်. န့ မုး ပွုန် ပီ ဒွါ ဇဝ် ယေဆူ ဒီ ယေ အီ တဲး ယေ စ်ု ဘေ ဘူင် ပါယ် တီ.
3 ဇဝ်ဖြာ ယီ ဆီ တဲး ဘေ ဘဲန် ဒူအီ အီ ဆီငါ ဘွတ်, ကွဲ့ တဲး အီဘိုန့် အီမာယ် လာယ် လုတ့်.
4 ဘေ ဒွန် အီ လုဝ် ပဲ ဒီ အိုပ် ဒုဝ် ဘြိမ် ဘေ, တဲး န့ ဘွတ်, တဲး ဒူအီ ဟဝ် ပွိုန် ဒီ ရုဝ်ဆေ ဘေ ဒွန် အီ.
5 ကွဲ့ တဲး ဘေ ဒူပ် နဝ်း ကာဝါတ့် ဘေ, ကွဲ့ တဲး ဘေ ဘူင် ပီ ဂေ ဒူအီ အီ တူ နပ် ဇဝ်ဖြာ.
6 ဇိုဝ် တီ, ကွဲ့ တဲး ဘေ ဘူင် မာဆေ အီ တူ မှာန် အီ တူ မွှိုမ် ဒီ ဘီနွင် ဘေ. ယေ ဟဲ့ ဟွတ့် ကာလာင် ဒီ ဘေ လွင် အန် တီ. ဇဝ်ဖြာ ဒီ ဒမ် မှာပ် ဒီ ဒွန် အီ, အီ ဘူင် ဇိုဝ် တီ.
7 ဇဝ်ဖြာ တူ အိုင် အေ ဘူင် အီ မွှိုမ် ကာအိး. အန် ဆီ တဲး အေ ဘူင် နာ ဘွတ် ဒွန် မျုဝ်.
8 အာဆေ ဝဲန် ဂြုဝ်း တီ, အာဝ် မုး အန် ဝဲန် ဂြုဝ်း ဒူအီ. အန် ဝဲန် ဂြုဝ်း ဇဝ်ဖြာ. ဇဝ်ဖြာ ယီ ဟဲ့ ဟွတ့် ဒွါ နဝ်း ဖွိုမ် အန်, ဟပ် ခဲင် နဝ်း အေ, တဲး န့ ဘွတ်.
9 လွင် ပီ ဒီ လုဝ် လာယ် ရွက့်, ယေ အာဝ် ဟူ ဒဲမ် ဒီ ဘေ. ဇဝ်ဖြာ ဟဲ့ ဟွတ့် မာနုဝ် ဘေ, တဲး ဘေ လာယ် ရွက့်.
10 ဘေ မိူဝ် ရွက့် ဂေ ဘီနွင် အီ ကွယ် ခဲင် အိူင် မာခေဒူန် ဘော အိူင်. ယေ ယီ စ်ု ဘေ, တဲး ဘေ လာယ် ရွက့် ပေါ န့ ပွါ, တဲး ဘေ လာယ် ရွက့် လွှိုမ် လာယ် ရွက့် ဘေ ဒေါ တီ နီ.
11 တဲး ဘေ ကွယ် နှိမ် ကွယ် ယေန်, ကွဲ့ တဲး ဘေ ပျာတ့် အီ ဟဝ်. တဲး ဒွန် အီ ဘူင် ဂါန် ပီ လုဝ် ဘူင် အန်. တဲး ဘေ ဘူင် ပီ ဒွိုမ် ကာလာင် ယေ ဒီ ဘေ.
12 ဆေ ဘေ ဘူင် ပါယ် တီ, ဂေ ဒူအီ ဟဝ် ဒီ ရုဝ်ဆေ ဘေ. ဘော ဘေ ဒီ မိုဝ်း ခဲ့ ပီ လုဝ် ဘေ, အာဝ် လုဝ် မှာန့် ဒီ အီ ဟဝ်.
13 ဘေ ဘီနွင်, ယေ ဘော ဆီ တဲး ဘေ နပ် လွင် ဂေ ဒူအီ အီ ဟဲ့ ဟွတ့် ယမ်, ကွဲ့ တဲး ဘေ မိုဝ်း နဝ်း က့လိုဝ်, ကွဲ့ တဲး ဘေ ပီ ဂေ ဒူအီ အီ တူ နှဝ့် န့ ဒဝ့် ဇဝ်ဖြာ.
14 အေ ညှိုမ်, ဇဝ် ယေဆူ ဟဲ့ ယမ်. ဝါယ် အန် တီ အန် ဟဲ့ ဝီ ယိတ့် ဝီ အိမ်. ပါယ် တီ, ယေ မိူဝ် ညှိုမ် လွင် ဂေ ဒူအီ အီ ဟဲ့ ညှိုမ် ဇဝ် ယေဆူ အာတ့် ယမ် ဂေ, ဇဝ်ဖြာ ဒီ တဲး ဘော ဂေ ဝီ ယိတ့် ဝီ အိမ်, တဲး ဂေ ကွယ် ရိုမ် ဒူပ် ဇဝ် ယေဆူ.
15 လွင် အန် တီ ဇဝ် ယေဆူ ဟဲ့ ဒွိုမ် ကာလာင် ဒီ ယေ. ယေ ဝီ ခဲ ဒီ ဘေ. အေ ဒူအီ အီ ဆီ အိမ် ပန် ဒီ ဝီ တး လူင် ဇဝ် ယေဆူ ခဲင် ဂါင်ဟြာဝ်, အေ တူ ယဲတ့် ဒီ အာတ့် ဂေ ဒူအီ အီ ဟဲ့ ဟွတ့် ယမ်.
16 အန် ဇဝ် ဒီ တး လူင် ခဲင် ဂါင်ဟြာဝ်, ဘ့လေး အာမိင် ဘော ကာလာင် ဂြုဝ်း တာင်. ဒွန် အီ ဘော ပွိုန် ယိုဝ် ဂြုဝ်း ဒါ ကာညာ အီ အိုပ် ဂေ အာမူ အာမာတ် ဇဝ်ဖြာ, ဂေ ဘော ပွိုန် ဒီ ယိုဝ် ဘော ဟမ် ဝဝ် ဇဝ်ဖြာ. ဒေါ အန် တီ ဂေ ဒူအီ အီ ညှိုမ် ဇဝ် ယေဆူ အီ ဟဲ့ ဟွတ့် ယမ် ဒီ ယိတ့် ဒီ အာတ့်.
17 ဟဲ့ ဟွတ့်, ဘော အေ အီ အိမ် အီ ကွယ် ဒီ ပန်, အေ ဒီ ဝီ ဒူပ် ဂေ ဒူအီ အီ ဟဲ့ ဝီ ယိတ့် တီ. အေ ဒီ ဟုဝ့် ရိုမ် ခဲင် န့အု, တဲး အေ ဘောကာဂ့လျီတ် ကာတုန့် အန် ဇဝ် ခဲင် ဘ့လေန့်. ပန် တီ အေ ဒီ ကွယ် ရိုမ် ဒူပ် အန် ဇဝ် ဆေဆေ.
18 ဂြုဝ်း တီ ဘေ လုဝ် ဝီ လာယ် ကာလာင် ကာတဲ ဘေ, တဲး န့ ဘဲန် နဝ်း ကြွိုမ် နဝ်း တာင် ဒီ ဘေ.

1TH 5
1 ဘေ ဘီနွင်, ယေ တူ လုဝ် ဒဲမ် ဒီ ဘေ လွင် အာခြာဝ် ပန် ဒီ တး ဇဝ် ယေဆူ.
2 ဘေ ဟဲ့ နပ် ဆီချာ, ဆေ ဇဝ် ယေဆူ ဒီ တး, န့ ပီ ဒါ ပြာ အီ တး ခဲင် မှိုဝ်.
3 ဂေ ဒူအီ ဒီ တဝ်း, “အာဝ် မိုဝ်း ပီ ဒီ လုဝ် ယုဝ် မာဆေ, န့ ဟဲ့ ယေန် ဒွန် ဘ့လာက်.” ဒေါ အန် တီ အူ ဇေန့် ဂေ ဒီ ကာဒုး ဒုက်. န့ ပီ အီဘိုန့် အီ ဟဲ့ ကာတတ် ဒီ ဂွန်. ဝတ့် အန် ဒီ ဆဝ် အူ ဇေန့်. ပါယ် တီ ဂေ ဒီ ကာဒုး ဒုက်, အာဝ် ပွိုန် လွတ်.
4 ဘေ ဘီနွင်, ဘေ ယီ တူ ကွယ် ခဲင် အပ် ဝွင့်. ခုဝ်, ဆီငဲ ဒီ တး ဇဝ် ယေဆူ တူ တး ဒီ ဘေ ပီ ဒါ ပြာ. န့ တူ တဲး ဘေ ကာစွာ.
5 အေ ဒွန် အီ မုး ဒူအီ ကွယ် ခဲင် ဘ့လာင်, ဘူင် ပီ လုဝ် ဘူင် အေ ဒေါ ကာတဲ ဆီငဲ. ဘေ တူ ကွယ် ခဲင် အပ် ဝွင့်, တူ ဘူင် ပီ လုဝ် ဘူင် အေ ခဲင် မှိုဝ်, ကွဲ့ တဲး အီ ယိုဝ်.
6 ခုဝ်, ကွဲ့ တဲး အေ ပီ ဒူအီ ဟဝ်, ဒူအီ အီ အိတ်. တဲး အေ ဆာဒိက်, ခမ် ဒီ ယိူန်, တူ ဒူပ် ပီ အိုင် အေ.
7 အာဆေ အိတ်, အန် အိတ် ခဲင် မှိုဝ်. အာဆေ ဒျီင် ပဝ်း, အန် ဘော ဒျီင် ခဲင် မှိုဝ် ကော ယိုတ့်.
8 အေ ယီ ကွယ် ခဲင် ဘ့လာင် ဆီငဲ. ခုဝ်, တဲး အေ ယိူန် ဒီ ဘူင် ပီ အိုင် အေ. အေ လုဝ် ညှိုမ် ဇဝ်ဖြာ ဘော ရွက့် ဇဝ်ဖြာ, တဲး န့ ပီ ဒါ ဆိုက် စှိုပ် ဆီတုဝ် ဟိန်. အေ လုဝ် နှဝ့် န့ဒဝ့် ဇဝ် ယေဆူ ဒီ ချွတ် အေ, တဲး န့ ပီ ဒါ ဆိုက် စှိုပ် မာဂိန့် အန်.
9 အေ လုဝ် ဘူင် ပါယ် တီ, ခုဝ်, ဇဝ်ဖြာ တူ ဆီ တဲး အေ ခမ် မှာပ် အေ. အန် ဆီ တဲး ဇဝ် ယေဆူ ချွတ် အေ. ဇဝ် ယေဆူ မုး ဒါ ကာညာ အီ အိုပ် အေ.
10 ဇဝ် ယေဆူ ဟဲ့ ဟွတ့် ခမ် ဒီ ယမ် ကာဒါင် အေ, တဲး အေ ဘောကာဂ့လျီတ် ပွိုန် ဒီ ကွယ် ရိုမ် ဒူပ် အန်. ဘော ဒူအီ အီ ဟဲ့ ဟွတ့် ယမ်, ဘော ဒူအီ အီ ဆီ အိမ် ဟဲ့ ပွိုန် ကွယ် ရိုမ် ဒူပ် အန် ဆေဆေ.
11 ခုဝ် အန် တီ ဘေ လုဝ် လာယ် ကာလာင် လွင် အန် တီ, တဲး န့ ဘဲန် နဝ်း ဒါခိုယ် ဒီ ဘေ. တဲး ဘေ လာယ် စွယ်, တဲး ဘေ ညှိုမ် ဆီချာ. ဘေ ယီ ဟဲ့ ဘူင် ဇိုဝ် တီ. တဲး ဘေ ဘော ဘူင် ဟာဝ်.
12 ပေါ အူ မျုဝ် ယေ ဝီ စ်ု ဘေ. ဘေ ဘီနွင်, တဲး ဘေ ရုဝ်ဆေ ဂေ ဒူအီ အီ ဘူင် ကိူန် ဂါန် ဇဝ်ဖြာ ကာတဲ ဘေ. ဇဝ်ဖြာ ဟဲ့ ရဝ်း ဒူအီ ဇိုဝ် တီ, တဲး ဂေ အိုပ် ဘေ, ဘော မာနုဝ် ဘေ. ဘေ လုဝ် ရွက့် ဂေ ဘော ရုဝ်ဆေ ဂေ ကူပ် ဘူင် ဂေ ဂါန် ဇဝ်ဖြာ.
13 ဘေ ဘော လုဝ် ကွယ် ရိုမ် တဲး န့ ဒါခိုယ်, ကွဲ့ တဲး ဘေ လာယ် ကာလုတ့်.
14 ယေ ဘော စ်ု ဘေ ဘီနွင်, တဲး ဘေ မာနုဝ် ဒူအီ, ကွဲ့ တဲး ဂေ ကြာန်. ဆေ န့ မိုဝ်း ဒူအီ နဝ်း တူ ဒါခိုယ်, ကာလာင်, တဲး ဂေ ဝီ ဒါခိုယ်. ဆေ ဒူအီ လုဝ် အီ စွယ် အန်, တဲး ဘေ စွယ်. တဲး ဘေ ဘော အူတ် နဝ်း, ကွဲ့ တဲး ဘေ ငှိုယ် ရူ ဒီ အီ.
15 ဘေ ဘော လုဝ် ဆာဒိက်. ဆေ န့ မိုဝ်း ဒူအီ အီ ဘူင် နာ စာဝ် ဒီ ဘေ, ဘေ ကွဲ့ ဝီ ဘူင် ဝျီ့ နာ စာဝ် ဒီ အန်. ဘေ လုဝ် လာယ် ဘူင် နာ မွှိုမ်, ဘော ဘူင် နာ မွှိုမ် ဒီ ဒူအီ ဒွန် အီ.
16 တဲး နဝ်း ဘေ ဒါခိုယ် ဆေဆေ.
17 ဆာခိုဝ် ဇဝ်ဖြာ ဆေဆေ.
18 ဘေ ဘော ကာဒုး မာဆေ, တဲး ဘေ ဒါင် ဂုင် ဂေဇူ ဒီ ဇဝ်ဖြာ ဆေဆေ. ဘေ ဒူအီ အီ ညှိုမ် ဇဝ် ယေဆူ, ဘေ လုဝ် ဘူင် ဇိုဝ် တီ. ဇဝ်ဖြာ ဟဲ့ စ်ု ဘေ ပါယ် တီ.
19 နဝ်း ဖွိုမ် ဇဝ်ဖြာ အီ ကွယ် ခဲင် နဝ်း ဘေ, န့ ပီ ငဝ်. ကွဲ့ တဲး ဘေ ဘျတ် ငဝ် တီ.
20 ဆေ န့ မိုဝ်း ဒူအီ အီ ဘျာန် ဂြုဝ်း ဇဝ်ဖြာ, ဘေ လုဝ် ထူမ်. ကွဲ့ ဝဲန် ဂြုဝ်း အန်.
21 ဘေ ယီ လုဝ် ထေဝ် ဂြုဝ်း အန် တီ, ယုဝ် န့ မှာန် အာဝ် မှာန်. ဆေ န့ မုး ဂြုဝ်း မှာန် ဂြုဝ်း မွှိုမ်, ဘေ လုဝ် လှုဝ်း, လုဝ် ဒူပ်.
22 ဆေ န့ ယီ မုး နာ တူ မွှိုမ် ဒွန် မျုဝ်, ဘေ လုဝ် ဝဲန်, ကွဲ့ တဲး ဘေ ဒူပ်.
23 ဇဝ် ယေဆူ မုး ဇဝ်ဖြာ အီ တဲး နဝ်း ဂတ် ဂျီတ်. တဲး အန် ဇဝ် တီ ဒွါ ဘော နဝ်း ဆီငါ ဘွတ် ဒီ ဘေ. ဘော နဝ်း ဘော ဖွိုမ် ဘော ဒုဝ် ဘူင့် ဘေ, တဲး န့ ဘွတ် တူတ့်, ကွဲ့ တဲး ဒူအီ ပွိုန် ဒီ ကာလာင် နာ တူ မွှိုမ် လွင် ဘေ. အူ ဆိန့် ဒေါ တီ နီ ကော ဇမ် အာခြာဝ် ဒီ တး ဇဝ် ယေဆူ, တဲး ဘေ ဘွတ် ပါယ် တီ ဆေဆေ. ဇဝ် ယေဆူ မုး ဒါ ကာညာ အီ အိုပ် အေ.
24 အန် ဟဲ့ ဒဲ့ ဘေ ဒူပ် အန်. အန် ဘော မိုဝ်း နဝ်း ဆိူဝ် နဝ်း မှာန်. ပီ တဝ်း အန် ဒီ ဘူင်, အန် ဒီ ဘော ဘူင်.
25 ဘေ ဘီနွင်, တဲး ဘေ ဘော ဆာခိုဝ် ဒါင် ယေ.
26 တဲး ဘေ ကာလာင် ဒီ ဘီနွင် ဒွန် အီ လွင် ဟဲ့ နမ်လှုဝ်း ယေ ဒီ ဂေ. ဆေ ဘေ လာယ် ယိုဝ် ဘေ လုဝ် လာယ် ရွုး ပီ ဘီနွင်.
27 ပီ ဒီ စ်ု အုဝ် ဒီ ဘေ ဒေါ တီ နီ, န့ ပီ ဇဝ် ယေဆူ ဟဲ့ စ်ု ဘေ. ဘေ လုဝ် တိး ပဲ့ နီ, တဲး ဂေ ဘီနွင် ဒွန် အီ ပွိုန် ဒီ ထူမ်.
28 တဲး ဇဝ် ယေဆူ ဂေဇူ ဘေ, ဒွါ ဂျာမ်ဆာ ဒီ ဘေ ဆေဆေ. ခဲ့ နီ ပဲ့ ပီ တိုယ် ယေ ဒီ ဘေ.

2TH 1
1 အုဝ် အာပေါလူ ဘော အာဆီလာတ် ဘော အာထီမုဝ်ထေ, ယေ ဒဲမ် ပဲ့ နီ, တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် ထေဆာလူန်. ဘေ မုး ဒူအီ အီ ညှိုမ် ဘိုင် ဇဝ်ဖြာ အီ မုး ဂုန့် အေ. ဘေ ညှိုမ် ဘိုင် ဘော ဇဝ် ယေဆူ အီ မုး ဒါ ကာညာ အီ အိုပ် အေ.
2 တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဒါ ကာညာ အေ ဂေဇူ ဘေ ဘော ဒွါ နဝ်း ဂတ် ဂျီတ် ဒီ ဘေ.
3 အိုယ် ဘေ ဘီနွင်, ယေ ဒါင် ဂုင် ဂေဇူ ဒီ ဇဝ်ဖြာ ဆေဆေ ကူပ် ဘေ. န့ ဟဲ့ ကာအာပ် ယေ ဘူင် ပါယ် တီ. ခုဝ်, ဘေ ဟဲ့ ကြဲ ဒီ ညှိုမ် ဆီချာ. ဘေ မိူဝ် ဟဲ့ နပ် ဒီ ရွက့် ကာဝေ အီ ဟဝ် လွှိုမ် ဘြိမ်.
4 ခုဝ် အန် တီ ယေ မိူဝ် အိူပ် ဘေ ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ဘဲန် ပ့လုဝ့် ဘဲန် ပ့လုဝ့်. ယေ အိူပ် ဘေ ကူပ် ညှိုမ် ဆီချာ ဘေ ဘော ခမ် ဒီ အူတ် နဝ်း ဒေါ ကာဒုး ဘေ ဒုက် ဘော ခမ် ပီ ခါနှာပ် အီ ဟဝ် ဒီ ဘေ ဒွန် မျုဝ်.
5 ကူပ် ခမ် ဘေ ဒုက် ဇိုဝ် တီ, န့ လိုဝ်း ဆီချာ လွင် ဇဝ်ဖြာ နပ် ဒီ ဆုင်ဖျာတ် နာ မုး နာ မှာန် ဆေဆေ. အန် ဒီ ဆုင်ဖျာတ် တဝ်း, ဘေ မုး ဒူအီ အီ ကာအာပ် ကွယ် ခဲင် မိူင် ပီ အိုပ် အန်. ခုဝ်, ဘေ ဟဲ့ ခမ် ဒုက် ကူပ် ရွက့် ဘေ မိူင် တီ.
6 ဇဝ်ဖြာ ဒီ ဘော ဘူင် ဆိူဝ် ဆိူဝ် မှာန် မှာန်. အန် အီ ဒီ ဝီ ဘူင် ဝျီ့ ဒုက် ဒီ ဂေ အီ ဟဲ့ ဒွိုမ် ဒွါ ဒုက် ဒီ ဘေ.
7 ပန် ဒီ တး လူင် ဇဝ် ယေဆူ ခဲင် ဂါင်ဟြာဝ်, ဒွန် အီ ဒီ ပွိုန် ယိုဝ် အန်. ဒေါ လူင် အန် ပါယ် တီ, န့ ဒီ မိုဝ်း ဘော ငဝ် အီ ကုး တာင် ဘော အာမူ အာမာတ် ဇဝ်ဖြာ အီ မိုဝ်း ပွုန် တာင် ကာဆဝ်. ဒေါ အန် တီ ဇဝ်ဖြာ ဒီ တဲး ဘော ဘေ ဘော ယေ ဝီ ဘျုဝ် ဒါခိုယ်.
8 အန် ဒီ ဒမ် မှာပ် ဒီ ဂေ ဒူအီ အီ တူ နပ် ဇဝ်ဖြာ ဘော ဒီ ဂေ ဒူအီ အီ တူ ထူမ် လွင် ဇဝ် ယေဆူ အီ တဲး ဒူအီ ဘဲန် နဝ်း ဒါခိုယ်, အီ မုး ဒါ ကာညာ အီ အိုပ် အေ.
9 ဒူအီ ဂေ တီ, ဂေ ဒီ လုဝ် ခမ် မှာပ် ဂေ. ဂေ ဒီ စှိုမ် လိုဝ် တူတ့်. ဂေ မိူဝ် တူ ပွိုန် ကွယ် ရိုမ် ဒူပ် ဇဝ်ဖြာ, အာဝ် ပွိုန် ယိုဝ် အာဖုင် ဒင်ခုဝ် အန် ပန် ဒီ ဇမ် ဆီငဲ ဒီ တး လူင် အန် ခဲင် ဂါင်ဟြာဝ်.
10 ဆီငဲ တီ, ဇဝ် ယေဆူ ဒီ တး, တဲး ဂေ ဒူအီ ဘောကာဂ့လျီတ် အိူပ် အန် ကူပ် ပဲ့ ဟဲ့ ဘူင် အန် ဒီ ဂေ ဒူအီ အီ ဆီငါ ဘွတ်. ဂေ ဒီ ဘော အာမ် ဘော အိူပ် မျုက် အန် ကူပ် ပဲ့ ဟဲ့ ဘူင် အန် ဒီ ဂေ ဒူအီ ဘောကာဂ့လျီတ် အီ ဟဲ့ ညှိုမ် အန်. ဒေါ အန် တီ ဘော ဘေ ဒီ အိူပ် မျုက် အန် ကူပ် ဟဲ့ ညှိုမ် ဘေ ဂြုဝ်း ပီ ကာလာင် ယေ ဒီ ဘေ.
11 ခုဝ် အန် တီ ယေ ဘော ဆာခိုဝ် ဒါင် ဘေ ဆေဆေ, တဲး ဇဝ်ဖြာ တဝ်း, ဘေ ဟဲ့ ဘူင် ခဲ့ ပီ ကာအာပ် ဘူင် ဒူအီ ပီ ရဝ်း အန်. ယေ ဘော ဆာခိုဝ် တဲး ပွုန် ဇဝ်ဖြာ စွယ် ဘေ, တဲး ဘေ ပွိုန် ဒီ ဘူင် နာ ဘွတ် နာ မွှိုမ် ဒွန် မျုဝ် ပီ ဆီ ဘူင် ဘေ. တဲး ဘေ ဘော ဘူင် တူတ့် ဒွန် မျုဝ် ကူပ် ညှိုမ် ဘေ.
12 ယေ ဘော ဆာခိုဝ် တဲး အီ ဟဝ် ယိုဝ် အာဖုင် ဒင်ခုဝ် ဇဝ် ယေဆူ အီ ကွယ် ခဲင် နဝ်း ဘေ. တဲး ဘေ မိူဝ် မိုဝ်း ဆာရေ ကူပ် ကာဒိုက် ကာဒဝ့် ဘေ ဒီ ဇဝ် ယေဆူ. တဲး အာဖုင် ဒင်ခုဝ် အီ ကွယ် ဒီ ဘေ ကာဒါန် ဂေဇူ ပီ ဒွါ ဇဝ်ဖြာ ဘော ဇဝ် ယေဆူ ဒီ ဘေ. ဇဝ် ယေဆူ ယီ မုး ဒါ ကာညာ အီ အိုပ် အေ.

2TH 2
1 အိုယ် ဘေ ဘီနွင်, လွင် ပန် ဒီ တး ဇဝ် ယေဆူ ဘော လွင် ပန် ဒီ ဒဲ့ အန် ဒီ အေ တဲး အေ ကွယ် ရိုမ် ဒူပ် အန်, ယေ မှာန့် ဘေ,
2 ကွဲ့ တဲး ဘေ ညှိုမ် ငှိုယ် ငှိုယ် ဂြုဝ်း အီ ဟဝ်. ကွဲ့ တဲး န့ ဘဲန် နဝ်း ကာဆူ ကာဝ်ု ဒီ ဘေ. ဂေ အီ ဟဝ် ဘော နပ် ဒီ တဝ်း, ဂေ ဘျာန် ဂြုဝ်း ဇဝ်ဖြာ. ဂေ ဘော နပ် ဒီ ကာလာင် လွင် အန် တီ ဘော နပ် ဒီ ဒဲမ် ပဲ့ တိုယ် ဒီ ဘေ, တဝ်း န့ မုး ယေ အီ ဟဲ့ ကာလာင်, အီ ဟဲ့ ဒဲမ် လွင် ဇဝ် ယေဆူ ဟဲ့ ဟွတ့် တး.
3 ကွဲ့ တဲး အာဆေ ပွိုန် ဒီ ကာလုဝ် ဘေ. အာတ့် တး ဇဝ် ယေဆူ တီ, န့ ဒီ မိုဝ်း ဒူအီ ကိူန် အီ ဒီ ဝဲန် ဇဝ်ဖြာ. န့ ဒီ မိုဝ်း ဘော ဒူအီ အူ ဝီ အီ ဟာယ် အီ မိူက်, အီ ဒီ ဘူင် ကာပျာတ့် လိုဝ် ဒွန် မျုဝ် အန် ဒီ တး ဒီ အာတ့်.
4 အန် ဒီ ဘူင် ကာဘး တူတ့် ဒွန် မျုဝ် ပီ တဝ်း ဒူအီ န့ မုး ဇဝ်ဖြာ. ဒူင် ကြိုပ် ဆာခိုဝ် ဒူအီ မိူဝ် အန် တူ ရုဝ်ဆေ. အန် ဒီ ပီခိုက် အန် လွှိုမ် တူတ့် ဒွန် မျုဝ် ဘော ဟာဝ် လိုပ် ခဲင် ဟုဝ် ဇဝ်ဖြာ, တဝ်း အန် မုး ဇဝ်ဖြာ.
5 ဘေ တူ နုဝ် လွင် ဇိုဝ် တီ ဒွန် မျုဝ်.း အုဝ် ဟဲ့ ဟွတ့် ဒွိုမ် ကာလာင် ဒီ ဘေ ဒေါ ကွယ် ရိုမ် အုဝ် ဒူပ် ဘေ.
6 ဒေါ တီ နီ ဘေ ယီ နပ်, မာဆေ န့ မုး အီ ခြဲ အီ ဂွင့် အန်, တဲး အန် တး မီ ပန် ဒီ ဇမ် အာခြာဝ် ဒီ လုဝ် တး အန်.
7 ခုဝ်, အီ ဟာယ် အီ မိူက် တီ, အန် ဟဲ့ ဟွတ့် ကာစုး ဒီ ဘူင် ဂါန် အန်, ကွဲ့ တဲး အီ ယိုဝ်. န့ ယီ မိုဝ်း အီ ခြဲ အီ ဟာယ် အီ မိူက် တီ. ဝီ တီ ဒီ ဘော ပဲ ဒီ ခြဲ တဲး ကော ဇမ် ပန် ဒီ ဒိုဝ်း ဝဲန် ဇဝ်ဖြာ အီ ခြဲ တီ.
8 ဝါယ် အန် တီ အီ ဟာယ် အီ မိူက် တီ, အန် ဒီ တး တဲး ဒွန် အီ ယိုဝ်. ဇဝ် ယေဆူ ယီ ဒီ ပဲ အန်. န့ ပီ အန် ဒီ ဟိုဝ်း ဖွိုမ် အန်, ဝီ တဲး ခုန် လေး ခဲင် မူတ့် အန် ဘူင် တဲး အီ ဟာယ် တီ ယမ်. ဘော ပန် ဒီ တး အာရူင် ဘ့လာင် ဇဝ် ယေဆူ, န့ ဒီ ဘူင် တဲး ဒူအီ ဟာယ် တီ လိုဝ် စှိုမ်.
9 ဆေ အီ ဟာယ် အီ မိူက် တီ ဟီ တး, အန် ဒီ တဲး ဘော ပွုန် ဘုဝ် ကာနမ် အိုပ် အန်, တဲး အန် ဘူင် အီ မွှိုမ် အာမ် ဘဲန် မျုဝ် ဘဲန် မျုဝ် အီ တူ မှာန်, တဲး ဒူအီ ကိူန် ကာလိုပ်.
10 အန် ဒီ ဘူင် အီ တူ မွှိုမ် အီ စီစိဝ် ဒွန် မျုဝ်, ပီလွှက့် ဒီ ဒူအီ, တဲး ဂေ စှိုမ်. ဒူအီ ဂေ တီ, ဂေ ဒီ စှိုမ် ကူပ် တူ အိုင် ဂေ နာ မုး နာ မှာန်, တူ တဲး န့ ချွတ် ဂေ.
11 ခုဝ် အန် တီ ဇဝ်ဖြာ မိူဝ် ဒီ ခ့ဝါင် တဲး အီ တူ မှာန် တီ အိုပ် ဂေ, တဲး ဂေ ညှိုမ် ကာလိုပ်.
12 ဇဝ်ဖြာ မိူဝ် ဒီ ဒမ် မှာပ် ဒီ ဂေ ကူပ် တူ ညှိုမ် ဂေ နာ မုး နာ မှာန်, ယီ အိုင် နာ ဟာယ်.
13 န့ ယီ မုး ဘေ ဘီနွင် ယေ, အီ မုး ဒူအီ ပီ ရွက့် ဇဝ်ဖြာ, ယေ ယီ လုဝ် ဒါင် ဂုင် ဂေဇူ ဒီ ဇဝ်ဖြာ ဆေဆေ ကူပ် ဘေ. ခုဝ်, ဆိန့် ဒေါ ဂုဝ် အန်, ဇဝ်ဖြာ ဟဲ့ ရဝ်း ဘေ တဲး အန် ကော ပွိုန် ဒီ ချွတ် ဘေ. နဝ်း ဖွိုမ် ဇဝ်ဖြာ ဟဲ့ ဘူင် တဲး ဘေ ဘဲန် ဒူအီ ဆီငါ ဘွတ်, တဲး ဘေ ဘော ပွိုန် ဒီ ညှိုမ် နာ မုး နာ မှာန်.
14 ကူပ် ကာလာင် ယေ လွင် ဇဝ် ယေဆူ အီ တဲး နဝ်း ဒူအီ ဒါခိုယ်, ဇဝ်ဖြာ မိူဝ် ဟဲ့ ဒဲ့ ဘေ, တဲး ဘေ လွတ်, တဲး ဘေ ပွိုန် ဘော အာဖုင် ဒင်ခုဝ် ပီ ဒွါ ဇဝ် ယေဆူ အီ မုး ဒါ ကာညာ အီ အိုပ် အေ.
15 ခုဝ် အန် တီ တဲး ဘေ ဘီနွင် ဒူပ် ဆီချာ ဂြုဝ်း ပီ မာနုဝ် ယေ ဒီ ဘေ. ဘော ပီ ကာလာင် ယေ ဒီ ဘေ, ဘော ပဲ့ ပီ တိုယ် ယေ ဒီ ဘေ, တဲး ဘေ ဘော ညှိုမ် ဆီချာ.
16 ဘော ဇဝ် ယေဆူ အီ မုး ဒါ ကာညာ အီ အိုပ် အေ ဘော ဇဝ်ဖြာ အီ ဟဲ့ ရွက့် အေ, ဂါယ် ဟဲ့ ဂေဇူ အေ, ဟဲ့ ဒွါ ဂျာမ်ဆာ အီ ကွယ် ဆေဆေ ဒီ အေ. ဇဝ်ဖြာ မိူဝ် ဟဲ့ တဲး အေ မိုဝ်း ပီ နှဝ့် န့ဒဝ့်.
17 ယေ ဆာခိုဝ်, တဲး ဇဝ်ဖြာ တဲး ဘေ မိုဝ်း နဝ်း ဒါခိုယ် ဘော နဝ်း အီ မန် ဆီချာ, တဲး ဘေ ပွိုန် ဒီ ဘူင် နာ ဘွတ် နာ မွှိုမ် ဒွန် မျုဝ်, တဲး ဘေ ဘော နပ် ဒီ ကာလာင် ဂြုဝ်း အီ ဘွတ် အီ မွှိုမ် ဒွန် ဒဲ.

2TH 3
1 အိုယ် ဘေ ဘီနွင်, ပီ ဒဲမ် ယေ ဒီ ကာဒဲ့ နီ, တဲး ဘေ ဆာခိုဝ် ဘော ဒါင် ယေ, တဲး ဒူအီ ကိူန် ဘော ပွိုန် ဒီ ထူမ် ဂြုဝ်း ဇဝ်ဖြာ ဘော ရုဝ်ဆေ ဂြုဝ်း တီ, တဲး န့ ပီ ဒေါ ဟဲ့ ထူမ် ဘေ ဂြုဝ်း ဇဝ်ဖြာ တီ.
2 အာဝ် မုး ဒူအီ ဒွန် အီ ဟဲ့ ညှိုမ်. ခုဝ်, တဲး ဘေ ဆာခိုဝ် ဒါင် ယေ, တဲး ဇဝ်ဖြာ စွယ် ယေ, တဲး ယေ လွတ် ဒီ ဂေ ဒူအီ ဟာယ် ဒူအီ မိူက်.
3 မာလဲ, ဇဝ်ဖြာ ဟဲ့ မိုဝ်း နဝ်း ဆိူဝ် နဝ်း မှာန်. အန် ဇဝ် ဒီ တဲး ပ့လူမ်, တဲး ဟဲန့် ဘော ဒီ ဘေ. အန် ဒီ ရဲ ဒီ ဂွင့် ဘေ, တဲး ဘော ဘေ လွတ် ဒီ ဒူအီ အီ ဟာယ် အီ မိူက် ကာဆဝ်.
4 ယေ ယီ ညှိုမ်, ဇဝ်ဖြာ ဒီ စွယ် ဘေ, တဲး ဘေ ဘူင် ဒူပ် ပီ မာနုဝ် ယေ ဒီ ဘေ. ယေ ဘော ညှိုမ်, ဘေ ဒီ ဘော ဘူင် ဟာဝ် ဆေဆေ ပီ ကာလာင် ယေ ဒီ ဘေ.
5 တဲး ဇဝ်ဖြာ စွယ် ဘေ, တဲး ဘေ ဘော ဝဲ ရွက့် ဇဝ်ဖြာ, တဲး ဘေ ဘော ဝဲ ခမ် ဒီ အူတ် နဝ်း ပီ ဇဝ် ယေဆူ.
6 ဇဝ် ယေဆူ အီ မုး ဒါ ကာညာ အီ အိုပ် အေ, အန် ဟဲ့ ဒွါ ပွုန် အန် ဒီ ယေ. ခုဝ်, ယေ စ်ု ဘေ, တဲး ဘေ ဝး ဂေ ဘီနွင် ဒွန် အီ အီ ဟဲ့ ကြာန်, အီ တူ ဘူင် ဒူပ် ပီ မာနုဝ် ယေ ဒီ ဂေ.
7 ဘေ မိူဝ် ဟဲ့ နပ် ဆီချာ, ဒေါ ကွယ် ရိုမ် ယေ ဒူပ် ဘေ, ယေ မိူဝ် တူ ကြာန်. ခုဝ်, ဘေ လုဝ် ညိုင် ပီ ဘူင် ယေ.
8 ယေ မိူဝ် တူ ဟူမ် ဒီလူယ် ဒီလာယ် ကြုဝ် အာဆေ. ယေ ဟဲ့ ဂျုဝ်ဂျာ ဒီ ဘူင် ဂါန် ဒွင် ဝန် ဒွင် ခိူန်, ကွဲ့ တဲး န့ ညှာပ် ဒီ ဘေ.
9 အာဝ် မုး ယေ တူ ပွိုန်, တူ ကာအာပ် မှာန့် ဒီ ဘေ. မာလဲ, ယေ ဘူင် ပါယ် တီ, တဲး န့ ဘဲန် အူဖာမာ ဒီ ဘေ, တဲး ဘေ ဝီ ပွိုန် ဒီ ညိုင် ပီ ဘူင် ယေ.
10 ဒေါ ကွယ် ရိုမ် ယေ ဒူပ် ဘေ, ယေ ဟဲ့ ဒမ် အုန် တဝ်း, “အာဆေ ကြာန် ဒီ ရန့် ဂါန်, အာဝ် လုဝ် ဟူမ် ဘူမ်.”
11 ယေ တဝ်း ပါယ် တီ ခုဝ်, ယေ ယိုဝ် အီ ခဲ လွင် ဒူအီ မင် အီ အီ ကွယ် ကာတဲ ဘေ တဝ်း, ဂေ ကြာန်. ဂေ တူ ဘူင်, တူ ရန့် မာဆေ. ဂေ ဘော အိုင် ဒီ ကွယ် ဂိတ် အီ ဟဝ် အီ ဘူင် ဂါန်.
12 ဇဝ် ယေဆူ အီ မုး ဒါ ကာညာ အီ အိုပ် အေ, အန် ဟဲ့ ဒွါ ပွုန် အန် ဒီ ယေ. ခုဝ်, ယေ ဒွါ အာမိင် ဘော ကာဆုး ဂေ, တဲး ဂေ မိုဝ်း နဝ်း ဂျီတ် နဝ်း ယေန်, တဲး ဂေ ဘူင် ဆီချာ ဂါန်, တဲး ဂေ ဟျီင် ဒုဝ် ဘြိမ် ဂေ.
13 မာလဲ, အီ မုး ဘေ ဘီနွင်, ခဲ့ ပီ ဘူင် ဘေ နာ မှာန် နာ မွှိုမ်, ကွဲ့ တဲး န့ ယူမ်.
14 ဆေ န့ မိုဝ်း အီ တူ ဆီ ထူမ် ဂြုဝ်း ပီ မာနုဝ် ယေ ခဲင် ပဲ့ နီ, တဲး ဘေ နုဝ် ဒူအီ ဝီ တီ. ကွဲ့ ကာဂိုက် ဒီ အန်, တဲး အန် ဆာယ် အီ ဟဝ်.
15 မာလဲ, ကွဲ့ မာတ် အန် ပီ ရန်ဆူ ဘေ. မာတ် အန် ပီ ဘီနွင် ဘေ.
16 ဇဝ်ဖြာ ယီ မုး ဒါ ကာညာ အီ နပ် ဒီ ဒွါ နဝ်း ဂျီတ်. ခဲ့ မိုဝ်း ဘေ အာရေ ဘဲန် မျုဝ် ဘဲန် မျုဝ်, တဲး အန် ဇဝ် ဒွါ နဝ်း ဂျီတ် ဒီ ဘေ ဆေဆေ. တဲး အန် ဇဝ် ကွယ် ရိုမ် ဒူပ် ဘေ ဒွန် အီ.
17 အုဝ် အာပေါလူ ဝီ ဒဲမ် ဂြုဝ်း နမ်လှုဝ်း နီ ရာင် အုဝ်. ပဲ့ ပီ ဒဲမ် အုဝ် ဒွန် ဖိူန်, အုဝ် ဟဲ့ ဒဲမ် စိူဝ် အုဝ်. ပါယ် တီ တဲး အီ နပ်, န့ မုး အုဝ် အီ ဟဲ့ ဒဲမ်.
18 တဲး ဇဝ် ယေဆူ အီ မုး ဒါ ကာညာ အီ အိုပ် အေ ဂေဇူ ဘေ ဒွန် အီ.

1TI 1
1 အုဝ် အာပေါလူ အီ မုး ဒူအီ ပီ ရဝ်း ပီ တိုယ် ဇဝ် ယေဆူ, အုဝ် ဒဲမ် ပဲ့ နီ တိုယ် ဒီ မဲ အာထီမုဝ်ထေ. ဘော ဇဝ်ဖြာ အီ ဟဲ့ ချွတ် အေ, ဘော ဇဝ် ယေဆူ အီ မုး အန် ဇဝ် ပီ ဘိုင် အေ ဟဲ့ စ်ု အုဝ် ဘူင် ဂါန် ဇဝ်ဖြာ.
2 မဲ အာထီမုဝ်ထေ, အုဝ် ဟဲ့ စွယ် မဲ, တဲး မဲ ညှိုမ် ဆီချာ ဇဝ် ယေဆူ. ခုဝ်, မဲ ဟဲ့ ဘဲန် ပီ ဂွန် အာရာင် အုဝ် အာခါခ်ု. တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဒါ ကာညာ အီ အိုပ် အေ ဂေဇူ မဲ ဘော ကာဝေ မဲ, ဒွါ ဘော နဝ်း ဂတ် ဂျီတ် ဒီ မဲ.
3 ဒေါ ဟာဝ် အုဝ် ဒီ အိူင် မာခေဒူန်, အုဝ် ဟဲ့ ဒွိုမ် ကာလာင် ဒီ မဲ, တဲး မဲ ကွယ် ဂိူတ် ခဲင် မိူင် အဲဖဲ. အုဝ် ဟဲ့ တဲး မဲ ခြဲ ဂေ ဒူအီ မင် အီ အီ မာနုဝ် ကာလိုပ်, ကွဲ့ တဲး ဂေ မာနုဝ် ဟာဝ် ပါယ် တီ.
4 အုဝ် ဟဲ့ ဆီ တဲး မဲ မာနုဝ် ဂေ, ကွဲ့ တဲး ဂေ ခဲ အာဘိုမ် ဘဲန် မျုဝ် ဘဲန် မျုဝ် ဘော ကာလာင် လွင် စိူဝ် ဘော ခြိုဝ် ဂေ အီ တူ နပ် ဒီ ဟွတ့်. ကွဲ့ တဲး ဂေ ဒီလိန့် ဒီ ဇေန့်ဇာ မီ လွင် အန် တီ. လွင် ဇိုဝ် တီ, န့ တဲး မီ အီ လာယ် ကာအေး, ကာထဲန့်. န့ တူ တဲး အီ ဘူင် ပီ အိုင် ဇဝ်ဖြာ, တူ စွယ် တဲး အီ ညှိုမ် ဆီချာ.
5 အုဝ် ဟဲ့ စ်ု မဲ ဘူင် ပါယ် တီ, ကူပ် ဆီ တဲး အုဝ် ဘေ လာယ် ရွက့်. ဆေ အီ မိုဝ်း နဝ်း လုယ်, နဝ်း အီ တူ ဖျာက် ဒုဝ် ဘြိမ်, ဘော နဝ်း အီ တူ ညိုင်ရာင် ဒီ ညှိုမ်, ဂေ ဒီ ဘော နပ် ဒီ လာယ် ရွက့် ပါယ် တီ.
6 ဒူအီ မင် အီ, ဂေ ယီ တူ မိုဝ်း နဝ်း ဇိုဝ် တီ. ဂေ ဟဲ့ ကာလိုပ် ဘဲန် မျုဝ် ဘဲန် မျုဝ်. ဂေ ဘော ကာလာင် ဂြုဝ်း အီ တူ မိုဝ်း ဒီခုဝ်.
7 ဂေ ဆီ မာနုဝ် ဒါရာ ဇဝ်ဖြာ. ပီ ဆီ မာနုဝ် ဂေ ဒီ အီ ယီ တူ ကာလှုး ဒီ နဝ်း ဂေ. ဂေ ဘော ညိုင်ရာင် ဟဲ့ နပ် ဆီချာ ပီ ကာလာင် ဂေ, ဂေ ယီ တူ နပ်.
8 ဆေ အေ မာနုဝ် ဒါရာ ဇဝ်ဖြာ ပီ ကာအာပ် မာနုဝ်, အေ ယဲ့ ဟဲ့ နပ် ဆီချာ, ဒါရာ တီ ဟဲ့ ဘွတ်.
9 အေ ဘော ဟဲ့ နပ်, ဒါရာ တီ ဇဝ်ဖြာ တူ ဒွါ ဒီ ဂေ ဒူအီ အီ မိုဝ်း နဝ်း ဆိူဝ် နဝ်း မှာန်. အန် ဒွါ ဒါရာ တီ ဒီ ဂေ ဒူအီ အီ ဝဲန် ဂြုဝ်း ဇဝ်ဖြာ, အီ ကာဘး ဒီ ဂြုဝ်း ဇဝ်ဖြာ. အန် ဒွါ ဒါရာ အန် တီ ဘော ဒီ ဒူအီ အီ တူ ကြိုပ် ဇဝ်ဖြာ, အီ ဘူင် မှာပ် ဆေဆေ. အန် ဇဝ် ဒွါ ဒါရာ တီ ဘော ဒီ ဂေ ဒူအီ အီ တူ ဘွတ် အီ တူ ရုဝ်ဆေ ဇဝ်ဖြာ ဘော ဒီ ဂေ အီ ငဝ်း ဂုန့် မာ, ငဝ်း ဘော အီ ဟဝ်.
10 ဇဝ်ဖြာ ဘော ဒွါ ဒါရာ အန် တီ ဒီ ဂေ ဒူအီ အီ လာယ် လုတ့် လာယ် လာယ် ဘော ဒီ အီမာယ် နင်ဂန်, ဘော ဒီ ဒူအီ အီ ယွင့် ဒူအီ ဟဝ် ဘဲန် မှာယ် အီ ဘော ဒီ ဒူအီ အီ ဆီမာ ကာလုဝ်, ဒူအီ အီ ဘဲန် ဆက်ဆေ, ကာလာင် နာ တူ မှာန် ဘော ဒီ ဂေ အီ နပ် ဒီ ဘူင် ဘဲန် မျုဝ် ဘဲန် မျုဝ် အီ ကာဘး ဒီ ဒါရာ ဇဝ်ဖြာ အီ မုး အီ မှာန်.
11 ဒါရာ ဇဝ်ဖြာ တီ, န့ ဘော ဒူပ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. ဇဝ်ဖြာ ပီ ကာအာပ် အေ အိူပ် ဆေဆေ, အန် ဟဲ့ တဲး အုဝ် ကာလာင် ဒီ အီ ဟဝ် လွင် ဒါရာ အန် တီ, အီ ဟဲ့ မိုဝ်း အာဖုင် ဒင်ခုဝ် တာင်.
12 အုဝ် ဒါင် ဂုင် ဂေဇူ ဒီ ဇဝ် ယေဆူ အီ မုး ဒါ ကာညာ အီ အိုပ် အေ. အန် ဟဲ့ ဒွါ ပ့လူမ် ဒွါ ဟဲန့် ဒီ အုဝ်, တဲး အုဝ် ပွိုန် ဒီ ဘူင် ဂါန် အန်. အန် ဇဝ် မိူဝ် ဟဲ့ မာတ် အုဝ် မုး ဒူအီ အီ မိုဝ်း နဝ်း ဆိူဝ် နဝ်း မှာန်, တဲး အုဝ် ဘူင် ဂါန် အန်.
13 အုဝ် ပီ ဘော ဟဲ့ ဒွိုမ် ကာလာင် နာ စီစိဝ် လွင် အန် ဘော ဒွါ ဒုက် ဘဲန် မျုဝ် ဘဲန် မျုဝ် ဒီ ဂေ အီ ညှိုမ် အန်, ဘူင် နာ စီစိဝ် ဒီ ဂေ မိူဝ်, ဇဝ်ဖြာ ယီ ရွက့် ကာဝေ အုဝ်. ခုဝ်, ဒေါ ဘူင် အုဝ် ဇိုဝ် တီ ဒွန် မျုဝ်, အုဝ် ညှမ် ညှိုမ် အန်, ညှမ် နပ် လွင် ပီ ဘူင် အုဝ် တီ.
14 ဇဝ်ဖြာ ယီ ဒွါ ဂေဇူ အန် အီ ဟဲ့ ကိူန် ကာဆဝ် ဒီ အုဝ်. ဇဝ် ယေဆူ ဘော ဟဲ့ တဲး အုဝ် မိုဝ်း နဝ်း ညှိုမ်, နဝ်း ရွက့် အန်.
15 ဂြုဝ်း အီ တဝ်း, “ဇဝ် ယေဆူ တး လူင် ဒဲင် ကာဒါယ် နီ, တဲး အန် ချွတ် ဂေ ဒူအီ အီ မိုဝ်း မှာပ်,” ဂြုဝ်း တီ, ဟဲ့ မုး ဂြုဝ်း မှာန် အာခါခ်ု. အေ ဒူအီ ဘောကာဂ့လျီတ် လုဝ် နုဝ် အုန် ဂြုဝ်း တီ. ခဲ့ ကွယ် ဒူအီ အီ မိုဝ်း မှာပ်, ဟဲ့ မုး အုဝ် နီ အီ မိုဝ်း မှာပ် ကိူန် လွှိုမ် အီ ဟဝ် ဒွန် အီ.
16 မာလဲ, ဇဝ်ဖြာ ယီ ဝီ ကာဝေ အုဝ်, ပီ ဝီ တဲး ဇဝ် ယေဆူ ဘျ နဝ်း အန် အီ ခမ် ဒီ ယိူန် လှေန့်. အန် ဘော ချွတ် အုဝ် အီ မုး ဒူအီ အီ မိုဝ်း မှာပ် ကိူန် တီ. အန် ဇဝ် ဘူင် ပါယ် တီ, တဲး အန် ပွိုန် ဒီ ဘျ နှဲ အုဝ် ဒီ အီ ဟဝ်, တဲး ဘော ဂေ ဝီ ညှိုမ် ဝါယ် နီ, တဲး ဘော ဂေ ပွိုန် အာဆာက် ကာမာယ် အီ ကွယ် ဆေဆေ.
17 ခုဝ် အန် တီ အုဝ် အိူပ် ဇဝ်ဖြာ အီ မုး ခုန်ဒီခမ် အီ ကွယ် ဆေဆေ ဒွန် စုဝ် ဒွန် ဘာန်, အီ တူ နပ် ဒီ ယမ် ဒေါ မှဝ်. အေ ဒူအီ တူ ပွိုန် ယိုဝ် အန် ဒီ ငါယ် အေ. န့ ယီ မိုဝ်း မီ ဇဝ်ဖြာ အူ ကာဒင် တီ. တဲး ဒွန် အီ ရုဝ်ဆေ အန်. တဲး အန် ဇဝ် မိုဝ်း အာဖုင် ဒင်ခုဝ် ဘော မိုဝ်း ဆာရေ ဆေဆေ. ဆာတူ.
18 အိုယ် အာထီမုဝ်ထေ, မဲ ပီ ဂွန် အုဝ်, ဂြုဝ်း နီ အုဝ် ကာလာင် အုန် ဒီ မဲ. န့ ပီ ဂြုဝ်း ပီ ဒွိုမ် ကာလာင် ဒူအီ အီ ဘျာန် ဂြုဝ်း ဇဝ်ဖြာ ဒီ မဲ. တဲး မဲ ဒူပ် ဂြုဝ်း တီ. တဲး မဲ ယ ဒီ ကာလာင် ဂြုဝ်း ဆိူဝ် ဒီ ဂေ အီ မာနုဝ် ကာလိုပ်, တဲး န့ ပီ ဒါ ဆိုက် အီ ယ ဒီ ကာဂုဝ်း.
19 တဲး မဲ ညှိုမ် ဆီချာ ဆေဆေ, တဲး မဲ ဘူင် နာ မုး နာ မှာန် ဆေဆေ, ကွဲ့ တဲး နဝ်း မဲ ဖျာက် ဒုဝ် ဘြိမ် မဲ. ဒူအီ မင် အီ ဂေ ဟဲ့ ဝဲန် နာ မုး နာ မှာန်. န့ တဲး ပီ ညှိုမ် ဂေ လိုဝ် စှိုမ် တူတ့်.
20 ကာတဲ ဒူအီ ဂေ တီ, န့ မိုဝ်း အာ ဝီ ဘော မုး အာဟူမဲန် ဘော အာလေဆန်ဒါ. အုဝ် ဟဲ့ တဲး ဘုဝ် ကာနမ် အိုပ် ဂါယ်, တဲး န့ မာနုဝ် ဂါယ်, တဲး ဂါယ် ဝဲန် ဂြုဝ်း အီ လုက်တာယ် အီ ခဲန့် ဇဝ်ဖြာ.

1TI 2
1 အာတ့် ကာလာင် အုဝ် မျုဝ် ဟဝ်, အုဝ် ဆီ ကာဆုး တဲး မဲ ဆာခိုဝ် မှာန့် ဒီ ဇဝ်ဖြာ ဘော ဒါင် ဂုင် ဂေဇူ ဒီ ဇဝ်ဖြာ ဒါင် ဒူအီ ဒွန် အီ.
2 ဆာခိုဝ် ဘော ဒါင် ခုန်ဒီခမ် ဘော ဒါင် ဂေ ဒါ ကာညာ အီ မိုဝ်း ပွုန် ဒွန် အီ, တဲး အေ ဘောကာဂ့လျီတ် ပွိုန် ဒီ ကွယ် ဂတ် ဂျီတ်, ဘော ပွိုန် ဒီ ဒူပ် ဆီချာ ဇဝ်ဖြာ, တဲး အေ ပွိုန် ဒီ ဘူင် နာ ဘွတ် ဆေဆေ.
3 ဆေ ဟီ ဘူင် ပါယ် တီ, န့ ဘော ဘဲန် နာ မွှိုမ်, န့ ဘော ဒူပ် ဘော ပီ အိုင် ဇဝ်ဖြာ အီ ချွတ် အေ.
4 ဇဝ်ဖြာ ဆီ ချွတ် ဒူအီ ဘောကာဂ့လျီတ်, တဲး ဂေ နပ် နာ မုး နာ မှာန်.
5 ခုဝ်, န့ မိုဝ်း မီ ဇဝ်ဖြာ အူ ကာဒင်. န့ ဘော မိုဝ်း မီ အူ ဝီ အီ ဟဲ့ ချွတ် အေ, တဲး အေ ကွယ် ရိုမ် ဒူပ် ဇဝ်ဖြာ. န့ မုး ဇဝ် ယေဆူ, အီ ဟဲ့ ဒွိုမ် ဘဲန် ဒူအီ.
6 အန် ဇဝ် ဟဲ့ ခမ် ဒီ ယမ်, တဲး အန် ပွိုန် ဒီ ထုတ် လေး ဒူအီ ဘောကာဂ့လျီတ်, ကွဲ့ ဟူ တဲး ဘုဝ် ကာနမ် အိုပ် ဂေ. လွင် အန် တီ, ဇဝ်ဖြာ ဆီ တဲး အေ ကာလာင် ဒေါ ဆင်ဒုဝ်.
7 အုဝ် မိူဝ် ဟဲ့ ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, ဘဲန် ဒူအီ အီ ကာလာင် လွင် အန် တီ. အုဝ် ဘော မာနုဝ် ဒူအီ အာမျုဝ် ဟဝ်, တဲး ဂေ ညှိုမ် ဆီချာ နာ မုး နာ မှာန်. အုဝ် မိူဝ် တူ ကာလုဝ်, ကာလာင် ဂြုဝ်း အီ မုး အီ မှာန်.
8 အုဝ် မိူဝ် စ်ု ဂေ ဒူအီ ခဲင် ဖိုင် ဇဝ် ယေဆူ ဒွန် ပ့လုဝ့်, တဲး ဂေ အီမာယ် ဒွန် အီ မိုဝ်း နဝ်း လုယ်, ဆာခိုဝ် ဒီ ဇဝ်ဖြာ. ကွဲ့ တဲး ဂေ လာယ် ကာထဲန့်, လာယ် ရူ.
9 ပါယ် တီ ဘော ဂေ အီဘိုန့်, အုဝ် ဆီ တဲး ဂေ မိုဝ်း ဆာရေ, တဲး ဂေ တာ ခြိုင် အီ မွှိုမ် ယွတ်. အာဝ် မုး, ဂေ လုဝ် မ့ပြာယ် ဒုဝ်, လုဝ် မ့ပြာယ် ဟိုက် ဂိန့် တဲး န့ စှိတ်. ဂေ တူ လုဝ် ဟွယ် မာကာဝဲ့ ခြိဝ် ဘော ဆဲန့်, ဟွယ် ဘော ပွိုန် မာဟွယ်. ဂေ တူ လုဝ် စှိုပ် ခြိုင် အီ ငဝ်း တာင်.
10 န့ ယီ မုး နာ မွှိုမ် ပီ ဘူင် ဂေ, တဲး န့ စှိတ်, တဲး န့ မွှိုမ်, တဲး န့ ကာဒါန် ဒီ မုး ဂေ အီဘိုန့် အီ ရုဝ်ဆေ ဇဝ်ဖြာ.
11 တဲး ဂေ အီဘိုန့် ဟေန် ဂြုဝ်း ဇဝ်ဖြာ, တဲး ဂေ ကွယ် ယေန် ဘော မိုဝ်း နဝ်း ဂူမ်.
12 အုဝ် တူ ခ့ဝါင် အီဘိုန့် မာနုဝ် အီမာယ်, တူ တဲး ဂေ မိုဝ်း ပွုန် ဒီ အိုပ် အီမာယ်. အီဘိုန့် လုဝ် ကွယ် နှိမ်, ကွယ် ယေန်.
13 ခုဝ်, ဇဝ်ဖြာ ဟဲ့ ဖာန် ဘ့လေး အာဒါမ် ဒီ အာတ့်. ဟဲ့ ဟွတ့်, အန် ကော ဝီ ဖာန် ဘ့လေး နာင် အေဝါ.
14 ဒဲင် တီ, အာဝ် မုး အာဒါမ် အီ ကာလိုပ် ဒီ ထူမ် ပီ ကာလုဝ် မာ ဟန့်. န့ မုး အီဘိုန့်, အီ ကာလိုပ်, အီ လှိုဝ် ဂြုဝ်း ဇဝ်ဖြာ.
15 မာလဲ, ပီ ဘော ဟဲ့ ပါယ် တီ မိူဝ်, အီဘိုန့် ဒီ ဝီ လွတ် ဒေါ ခမ် အန် ဒီ မိုဝ်း ဂွန်. ဘော ဆေ အန် မိုဝ်း နဝ်း ညှိုမ်, နဝ်း ရွက့် ဘော နဝ်း ဆီငါ ဘွတ်. ပါယ် တီ အန် ဒီ ဘော ဆာဒိက် ဒုဝ် အန် ဘော မိုဝ်း ဆာရေ.

1TI 3
1 ဒူအီ နပ် ဒီ တဝ်း, ဆေ န့ မိုဝ်း ဒူအီ အီ ဆီ ဘဲန် ဒါ တာင် ခဲင် ဖိုင် ဇဝ် ယေဆူ, အန် မိုဝ်း နဝ်း ဆီ ဘူင် ဂါန် နာ ဘွတ် နာ မွှိုမ်. ဂြုဝ်း တီ ဟဲ့ မုး ဟဲ့ မှာန် အာခါခ်ု.
2 ခုဝ်, ဒူအီ အီ ကာအာပ် ဘဲန် ဒါ တာင် ခဲင် ဖိုင် ဇဝ် ယေဆူ, အန် လုဝ် မုး ဒူအီ ပီ တူ မိုဝ်း အီ ဟဝ် ဒီ ကာလာင် နာ တူ မွှိုမ် လွင် အန်. အန် လုဝ် မိုဝ်း အီဘိုန့် အူ ဝီ. အန် လုဝ် အူတ် နဝ်း ဘော ပဲ ဒီ အိုပ် ဒုဝ် ဘြိမ် အန်. အန် လုဝ် မိုဝ်း ဆာရေ ဘော နပ် ဒီ ရွုး ခဲတ့်, ဘော ပွိုန် မာနုဝ် အီ ဟဝ်.
3 ကွဲ့ တဲး န့ မုး ဒူအီ အီ မွက့် ပဝ်း, ဒူအီ အီ ကာဟဝ်း. တဲး အန် မိုဝ်း နဝ်း န့စု န့စမ် ဘော ခမ် ဒီ အူတ် ဒီ ယိူန် ဒီ အီ ဟဝ်. အန် မိူဝ် တူ လုဝ် ကာအေး ကာထဲန့် ဒီ အီ, တူ မိုဝ်း နဝ်း လောဖ, ဆီ ပွိုန် ရွိုန် ဂေ ခြိဝ်.
4 အန် လုဝ် မုး ဒူအီ အီ ပဲ ဒီ အိုပ် ဆီချာ န့ဟူမ် အန် ဘော နပ် ဒီ မာနုဝ် ဂွန် အန်, တဲး ဂေ ရုဝ်ဆေ အန် ဘော ထူမ် ဂြုဝ်း အန်.
5 ဆေ အန် တူ ပဲ ဒီ အိုပ် န့ဟူမ် အန်, မှဝ် အန် ဒီ ပါယ် ဒီ အိုပ် ဒူအီ ခဲင် ဖိုင် ဇဝ် ယေဆူ ဘောကာဂ့လျီတ် အီ မုး ဒူအီ ပီ အိုပ် ဇဝ်ဖြာ.း
6 ဒဲင် တီ, ကွဲ့ တဲး န့ မုး ဒူအီ အီ ညှိုမ် ကာမာယ်. ယုဝ် အန် မိုဝ်း နဝ်း ပီခိုက်, ဝီ ကာဒုး ဒီ ခမ် မှာပ် အန် အီ ပီ ပီ လုဝ် ခမ် ဘုဝ် ကာနမ်.
7 အန် လုဝ် မုး ဒူအီ ပီ ရုဝ်ဆေ အီ ဟဝ်, အီ တူ ညှိုမ် ဇဝ်ဖြာ. ဆေ အာဝ် ပါယ် တီ, ယုဝ် အန် ဝီ ကာဒုး ဒီ ဆာယ် အီ, ယုဝ် န့ ပီ အန် ဟဲ့ စုဝ်း ခဲင် ယွတ့် ပဲ့ ဟဲ့ ဒိန့် အုန် ဘုဝ် ကာနမ်.
8 ပါယ် တီ, ဘော ဒူအီ အီ စွယ် ဒါ တာင် ခဲင် ဖိုင် ဇဝ် ယေဆူ, ဂေ လုဝ် မုး ဒူအီ အီ မိုဝ်း ဆာရေ, ဘော ကာလာင် ဂြုဝ်း ဆိူဝ် ဆိူဝ် မှာန် မှာန်, တူ ဒျီင် ကိူန် အိုမ် ဆာဘျိတ်,aတဲး န့ ကော ယိုတ့်. ဂေ မိူဝ် တူ ပွိုန် မိုဝ်း နဝ်း ကာပြာ ဒီ မိုဝ်း ကြုဝ်ကြာမ် ကိူန်.
9 ခဲင် နဝ်း ဂေ, ဂေ လုဝ် ညှိုမ် ဆီချာ ဂြုဝ်း ဇဝ်ဖြာ ပီ တူ ဒွိုမ် ကာလာင် အန် ဒီ အီ ဟဝ်. ဂေ ဘော လုဝ် ဒူပ် ဆီချာ ဂြုဝ်း တီ, ကွဲ့ တဲး နဝ်း ဂေ ဖျာက် ဒုဝ် ဘြိမ် ဂေ.
10 ဘေ လုဝ် ထေဝ် ဒီ ယွတ် ဒူအီ အီ လုဝ် စွယ် ဒါ တာင် တီ ဒီ အာတ့်. ဆေ အာဝ် မိုဝ်း ဒီ ကာလာင် နာ တူ မွှိုမ် လွင် ဂေ, ဟဲ့ ပွိုန် တဲး ဂေ ဘူင် ဂါန် အီ စွယ် ဒါ တာင် အီ အိုပ် ဒူအီ ခဲင် ဖိုင် ဇဝ် ယေဆူ.
11 အီဘိုန့် ဂေ ဒါ တာင် ဘော အီဘိုန့် ဂေ ဒူအီ အီ စွယ် ဒါ တာင် မိူဝ် ပါယ် တီ. ဂေ လုဝ် မုး အီဘိုန့် အီ မိုဝ်း အာဂျာင် မွှိုမ်, အီ တူ ဝိန် ဒီ ကာယွင့် အီ ဟဝ်. ဂေ လုဝ် မုး အီဘိုန့် အီ နပ် ဒီ အူတ် နဝ်း, ဘော ဘူင် နာ ဆိူဝ် နာ မှာန် ဒွန် မျုဝ်.
12 အီ စွယ် ဒါ တာင် အီ အိုပ် ဂေ ဒူအီ ခဲင် ဖိုင် ဇဝ် ယေဆူ, ဘော ဂေ လုဝ် မိုဝ်း အီဘိုန့် အူ ဝီ, ဘော လုဝ် ပဲ ဒီ မာနုဝ် ဂွန် ဂေ, ဘော နပ် ဒီ ယွတ် လိုမ်လာ ဆီချာ န့ဟူမ် ဂေ.
13 ခုဝ်, ဂေ အီ ယွတ် မဲန် ဆီချာ ဂေ ဒူအီ ခဲင် ဖိုင် ဇဝ် ယေဆူ, ဂေ ဒီ မိုဝ်း ဆာရေ. ဂေ ဘော ယ ကာလာင် လွင် ညှိုမ် ဂေ ဇဝ် ယေဆူ.
14 အုဝ် ဟဲ့ ခြာမ် ဒီ စေဝ် တး ဒူင် ကွယ် မဲ. မာလဲ, အုဝ် ဟဲ့ ဝီ ဒဲမ် ပဲ့ နီ တိုယ် ဒီ မဲ.
15 ဆေ အုဝ် ဘော နာန် တး, ပဲ့ နီ ဒီ တဲး မဲ နပ် ပီ ဒီ လုဝ် ဘူင်, လုဝ် ပါယ် ခဲင် န့ဟူမ် ဇဝ်ဖြာ. န့ဟူမ် ဇဝ်ဖြာ တီ ဘော မုး ဂေ ဒူအီ ခဲင် ဖိုင် ဇဝ် ယေဆူ, အီ မုး ဒူအီ ပီ အိုပ် ဇဝ်ဖြာ အီ မုး ဇဝ်ဖြာ အိမ်. ဂေ ဒူအီ ခဲင် ဖိုင် ဇဝ် ယေဆူ တီ, ဂေ မိူဝ် ဒူပ် ဆီချာ နာ မုး နာ မှာန်, တဲး ဂေ ပီ ရွင့် ဘော စေန့် ရွင့် အီ တဲး ကာင် ကွယ် မန် ဆီချာ.
16 ဂြုဝ်း ဇဝ်ဖြာ ပီ တူ နပ် အီ ဟဝ်, အီ တဲး အေ ညှိုမ် ဘိုင် အန်, န့ ဟဲ့ မွှိုမ် အာမ် ကာဆဝ်. အာဝ် မိုဝ်း အာဆေ အီ ပွိုန် ထဲန့်. ဂြုဝ်း ဇဝ်ဖြာ တီ ဘော ကာလာင် လွင် ဇဝ်ဖြာ ဟဲ့ ဘဲန် ဒူအီ. နဝ်း ဖွိုမ် ဇဝ်ဖြာ ဟဲ့ ဘျ လွင် အန် တီ ဟဲ့ မှာန် ဟဲ့ မုး. ဘော အာမူ အာမာတ် ဇဝ်ဖြာ ဟဲ့ ပွိုန် ဒီ ယိုဝ် ဒူအီ တီ. ဒူအီ ဘဲန် ဝီ ဘဲန် ဝီ ဟဲ့ ဟာဝ် ကာလာင် လွင် ဒူအီ တီ, တဲး ဒူအီ ဘဲန် မျုဝ် ဘဲန် မျုဝ် ပွိုန် ဒီ ထူမ်, တဲး ဒူအီ ဘော ကာဒါယ် ပွိုန် ဒီ ညှိုမ်. ဟဲ့ ဟွတ့်, ဇဝ်ဖြာ တဲး အန် ဝီ ဟုဝ့် ခဲင် ဂါင်ဟြာဝ်, ဝီ မိုဝ်း အာဖုင် ဒင်ခုဝ် တာင် ကာဆဝ်.

1TI 4
1 နဝ်း ဖွိုမ် ဇဝ်ဖြာ ဟဲ့ ကာလာင် ဆီချာ တဝ်း, နာ အာတ့် နီ ဟာဝ်, ဒူအီ မင် အီ ဂေ ဒီ ဝဲန် ပီ ညှိုမ် ဂေ, ဝီ ညှိုမ် ကာနမ် အီ ကာလုဝ် အီ. ဂေ ဒီ ဝီ ဘူင် ဒူပ် ပီ မာနုဝ် ကာနမ်.
2 ပီ မာနုဝ် ဇိုဝ် တီ, န့ တး ဒီ ဒူအီ အီ ညိုင်ရာင် ဘွတ်, ယီ ဆီမာ ကာလုဝ်. ဂေ ဟူ နပ် အီ မွှိုမ် အီ တူ မွှိုမ်. နဝ်း ဂေ ဟဲ့ ပီ ယင် အီ ဟဲ့ ဆိန် ကူပ် ဟဲ့ တာ့ ဒီ ငဝ်.
3 ဂေ ဘော မာနုဝ် တဝ်း, “အာဝ် လုဝ် ခတ်. အာဝ် မွှိုမ် ဟူမ် ပီ ဒီ ဟူမ် မျုဝ် နီ မျုဝ် နီ.” မာလဲ, အေ ယီ ဟဲ့ နပ်, ဇဝ်ဖြာ ဟဲ့ ဖာန် ဘ့လေး ပီ ဒီ ဟူမ် ဒွန် မျုဝ်, တဲး ဂေ ဒူအီ အီ ညှိုမ် အန် ဘော ဂေ ဒူအီ အီ နပ် နာ မုး နာ မှာန် ဘော ပွိုန် ဒီ ဟူမ် ဘော ဒါင် ဂုင် ဂေဇူ ဒီ ဇဝ်ဖြာ.
4 ပီ ဖာန် ဘ့လေး ဇဝ်ဖြာ ဒွန် မျုဝ် ဟဲ့ မွှိုမ်. ဆေ အေ ဟဲ့ ဆာခိုဝ် ဒါင် ဂုင် ဂေဇူ ဒီ ဇဝ်ဖြာ, အာဝ် မိုဝ်း ဒီ လုဝ် ကမ် လုဝ် ဝး ခေါ အူ မျုဝ်.
5 ခုဝ်, ဇိုဝ် တီ ဒွန် မျုဝ် ဟဲ့ ဟွတ့် ဆီငါ ဘွတ် ကူပ် ဂြုဝ်း ပီ ကာလာင် ဇဝ်ဖြာ လွင် အန် တီ ဘော ကူပ် ပဲ့ ဟဲ့ ဆာခိုဝ် အေ.
6 ဆေ မဲ မာနုဝ် ပါယ် တီ ဒီ ဂေ ဘီနွင် ခဲင် ဖိုင် ဇဝ် ယေဆူ, မဲ ဒီ ဘဲန် ဒူအီ အီ ဘူင် ဆီချာ ဂါန် ဇဝ် ယေဆူ. ခုဝ်, ဆိန့် ဒီတဲတ် မဲ, မဲ ဟဲ့ ထူမ် ပီ မာနုဝ် အီ လွင် အီ မုး အီ မှာန် ဘော လွင် လုဝ် ညှိုမ် လွင် အန် တီ. မဲ မိူဝ် ဟဲ့ ဒူပ် ဆီချာ ပီ မာနုဝ် တီ.
7 ကွဲ့ တဲး မဲ ထူမ် အာဘိုမ် ဘဲန် မျုဝ် ဘဲန် မျုဝ် အီ တူ မုး လွင် ဇဝ်ဖြာ. ကွဲ့ တဲး မဲ ထူမ် ပီ ခဲ ယာ ကတ် ဂေ အီ တူ ဒူပ် ဒါရာ ဇဝ်ဖြာ, ကွဲ့ တဲး န့ လိုပ် နဝ်း မဲ. တဲး မဲ ယီ ဖိုက် ဒီ ဒူပ် ဇဝ်ဖြာ.
8 ခုဝ်, ဆေ မဲ ခတ် နဝ်း ဒီ ဖိုက် ဒုဝ် ဘူင့် မဲ, န့ ဘဲန် အာဂျိုဝ် မင် မျုဝ် မင် မျုဝ်. ဆေ မဲ ယီ ဝီ ဂျုဝ်ဂျာ ဒီ ဒူပ် ဇဝ်ဖြာ, န့ ဟဲ့ ဝဲ မိုဝ်း အာဂျိုဝ် ဒွန် မျုဝ်. ဘော ဇာတ် နီ ဘော ဇာတ် ဒီ တး ဟဲ့ မိုဝ်း အာဂျိုဝ် အန်.
9 ဂြုဝ်း တီ ဟဲ့ မုး ဂြုဝ်း မှာန် အာခါခ်ု. န့ ဟဲ့ မွှိုမ် ညှိုမ် မွှိုမ် ဒူပ်.
10 ခုဝ်, အေ ဘော ခတ် နဝ်း ဒီ ဘူင် ဂါန် ဇဝ်ဖြာ ဘော ဂျုဝ်ဂျာ ဒီ ဘူင် ပီ အိုင် အန်. အေ ဘော ညှိုမ် ဘိုင် ဇဝ်ဖြာ အီ ကွယ် ဆေဆေ, အီ မုး ဇဝ်ဖြာ အီ နပ် ဒီ ချွတ် ဒူအီ ဘောကာဂ့လျီတ်. အန် ဒီ ချွတ် ဂေ အီ ညှိုမ် အန် အာခ်ု မှာန်.
11 တဲး မဲ မာနုဝ် အီ လွင် အန် တီ ဘော စ်ု ဂေ ဒူပ် ပီ မာနုဝ် တီ.
12 ကွဲ့ တဲး အီ လုက်တာယ် မဲ ကူပ် ဆီ နှိုမ် မဲ. တဲး ဂေ အီ ညှိုမ် ဒွန် အီ ယွတ် ပီ ပါယ် မဲ. န့ ဘော မုး ပီ ကာလာင် မဲ ဂြုဝ်း, ပီ ဘူင် မဲ ဒွန် မျုဝ်, ပီ ရွက့် မဲ အီ ဟဝ်, ပီ ညှိုမ် မဲ အန် ဇဝ် ဘော ပီ ဆာဒိက် မဲ နဝ်း မဲ, တဲး န့ ဆီငါ, ကွဲ့ တဲး န့ မွှိုမ် ကာအိး, တဲး ဇိုဝ် တီ ဒွန် မျုဝ် ဘဲန် အူဖာမာ ဒီ အီ ဟဝ်.
13 တဲး မဲ အွန် ဒီ တိး ဘပ် ဇဝ်ဖြာ ဒူင် တး ကာဇု ဂေ ဒူအီ ခဲင် ဖိုင် ဇဝ် ယေဆူ. တဲး မဲ ဘော ဟုဝ် ဒါရာ ဘော မာနုဝ် ဂြုဝ်း ဇဝ်ဖြာ, တဲး န့ ကော ဇမ် ပန် ဒီ တး အုဝ်.
14 မဲ ကွဲ့ ဆာဒါက် ဆာရာယ် ပီ ဂေဇူ နဝ်း ဖွိုမ် ဇဝ်ဖြာ ဒီ မဲ. မဲ ဟဲ့ ပွိုန် ဂေဇူ တီ ဒေါ ကာလာင် ဂေ ဒါ တာင် ခဲင် ဖိုင် ဇဝ် ယေဆူ ဂြုဝ်း ဇဝ်ဖြာ ဒီ မဲ, ဘော ဒေါ ဒါင် ဂေ ဒဲ ဂေ ဒဲင် ဂိန့် မဲ, ဆာခိုဝ် ဒါင် မဲ. ကွဲ့ တဲး မဲ ပိဝ် လွင် အန် တီ.
15 တဲး မဲ လှုဝ်း လွင် အန် တီ ဆေဆေ. တဲး မဲ ဂျုဝ်ဂျာ ဒီ ဘူင် တူတ့် ဒွန် မျုဝ် ပီ တဝ်း အုဝ် တီ, တဲး န့ ဘော လိုဝ်း ဆီချာ ဒီ ဒူအီ ဒွန် အီ, ခဲ့ ဟဲ့ တာင် အာဂျိုဝ် ပီ ဘူင် မဲ တီ.
16 တဲး မဲ နပ် ဒီ ဆာဒိက် ဒုဝ် မဲ ဘော ပီ မာနုဝ် မဲ, တဲး န့ မှာန် ဆေဆေ. ဆေ မဲ ဘူင် ပါယ် တီ, န့ ဒီ စွယ် ဘော မဲ ဘော ဂေ ဘီနွင် အီ ထူမ် ဂြုဝ်း မဲ တီ, တဲး န့ ချွတ် ဘေ.

1TI 5
1 မဲ ကွဲ့ အေး, ကွဲ့ တဝ်း ဂြုဝ်း အီ တူ မွှိုမ် ဒီ အီမာယ် အီ ဟဲ့ ကတ် ဟဲ့ ဂဲ. တဲး မဲ မာနုဝ် ဂေ နာ ဒါခိုယ်, မာတ် ဂေ ပီ ဂုန့် မဲ. ဂေ အီ ဆီ နှိုမ် လွှိုမ် မဲ, တဲး မဲ မာတ် ဂေ ပီ ဝါ မဲ.
2 အီဘိုန့် အီ ဟဲ့ ဂဲ ဟဲ့ ကတ်, တဲး မဲ မာတ် ဂေ ပီ မာ မဲ. အီဘိုန့် အီ ဆီ နှိုမ်, တဲး မဲ မာတ် ဂေ ပီ ဝါ မဲ. တဲး ဂြုဝ်း မဲ လေး ခဲင် နဝ်း ဆီငါ, နဝ်း ဘွတ်.
3 တဲး မဲ ရုဝ်ဆေ ယာ ဆီပြး အီ တူ မိုဝ်း ဒူင် ဒီ ဘိုင် အာခါခ်ု.
4 ဆေ န့ မုး ယာ ဆီပြး အီ မိုဝ်း လှုက်လှာန်, တဲး ဂေ လှုက်လှာန် အန် ဘူင် ဒူပ် ပီ ညှိုမ် ဂေ, တဲး ဂေ စွယ် ဒူအီ ခဲင် န့ဟူမ် ဂေ ဒီ အာတ့်, ကွဲ့ တဲး ဂေ ပိဝ် ဂေဇူ ပီ ဒွိုမ် ဒွါ ဂုန့် မာ ဒါ ယာ ဒီ ဂေ. ဆေ ဂေ ဘူင် ပါယ် တီ, န့ ဒီ ဘော လဝ့် ဘော နဝ်း ဇဝ်ဖြာ.
5 ဆေ န့ မုး ယာ ဆီပြး အီ ကွယ် ရာင် အန်, အန် မိူဝ် တူ မိုဝ်း မှာန် လှုက်လှာန်, အန် ဒီ လှုဝ်း မီ ဇဝ်ဖြာ ဘော ဆာခိုဝ် ဒွင် ခိူန် ဒွင် ဝန် မှာန့်, တဲး ဇဝ်ဖြာ စွယ် အန်.
6 မာလဲ, ဆေ န့ မုး ယာ ဆီပြး အီ ဒူပ် နဝ်း ကာဝါတ့် အန်, အန် ဟဲ့ ပီ ဒူအီ ယမ် အီ တူ ဒိပ်.
7 မဲ လုဝ် ဒမ် အုန် ဂြုဝ်း ဇဝ်ဖြာ နီ ဒီ ဂေ ဒူအီ ညှိုမ် အန်, ကွဲ့ တဲး အီ ဟဝ် ပွိုန် ဒီ ကာလာင် နာ တူ မွှိုမ် လွင် ဂေ.
8 အာဆေ တူ ဟျီင် တူ လိုမ်လာ ဒူအီ ခဲင် န့ဟူမ် အန်, အန် ဟဲ့ ဝဲန် ဂြုဝ်း ဇဝ်ဖြာ ပီ ညှိုမ် အန်. အန် ဟဲ့ ဟာယ် လွှိုမ် ဂေ ဒူအီ အီ တူ ညှိုမ်.
9 အာဝ် ပွိုန် ဟပ် စိူဝ် ယာ ဆီပြး ဒွန် အီ ခဲင် ဇာရာင် ဘေ. ဆေ န့ မိုဝ်း ယာ ဆီပြး အာဆာက် အီ ဟဲ့ နုဝ့် ဒဝ် ဂိုဝ် ဆီနမ် လူယ်, ဆေ အန် မိူဝ် ဟဲ့ ဒွိုမ် ကွယ် ရိုမ် ဒူပ် အီမာယ် အန် ဆေဆေ, ယာ ဆီပြး ဇိုဝ် တီ, ဟဲ့ ပွိုန် ဟပ် စိူဝ် အန် ခဲင် ဇာရာင် ဘေ.
10 ဆေ အန် မိူဝ် မုး ယာ ဆီပြး အီ မိုဝ်း အာဂျာင် ဆီချာ, အီ ဟဝ် မိူဝ် တဝ်း, အန် နပ် ဒီ ဘူင် နာ ဘွတ် နာ မွှိုမ်, ဆေ အန် မိူဝ် နပ် ဒီ မာနုဝ် ဂွန် အန်, နပ် ဒီ ရွုး ခဲတ့်, နပ် ဒီ ဘာယ် ပ့လဝ် ဂေ ဒူအီ အီ ညှိုမ် ဇဝ် ယေဆူ, ဆေ အန် နပ် ဒီ စွယ် ဂေ အီ ဇမ် ဒုက် ဘော နပ် ဒီ ဂျုဝ်ဂျာ ဒီ ဘူင် နာ ဘွတ် နာ မွှိုမ် ဒွန် မျုဝ်, ဟဲ့ ကာအာပ် စွယ် ယာ ဆီပြး ဇိုဝ် တီ.
11 ဆေ န့ ယီ မုး ယာ ဆီပြး အီ ဆီ နှိုမ်, ကွဲ့ ဟပ် စိူဝ် ဂေ ခဲင် ဇာရာင် ယာ ဆီပြး. ခုဝ်, ဆေ ဟီ ဇမ် ပန် ဒီ ဝီ ဆီ ခတ် ဂေ, နဝ်း ဆီ ခတ် ဂေ တီ ဒီ ဝီ တာင် လွှိုမ် နဝ်း ဆီ ဘူင် ဂေ ဂါန် ဇဝ် ယေဆူ.
12 ဆေ ဂေ ဟဲ့ ဟွတ့် ကာဆဲန့် ဒီ ဘူင် ဂါန် ဇဝ်ဖြာ, ဝီ ဝဲန် ပီ ဒွိုမ် ကာဆဲန့် ဂေ တီ, န့ ဒီ ဘဲန် မှာပ် ဒီ ဂေ. ဂေ လုဝ် ဝီ ခမ် မှာပ် ဂေ တီ.
13 ဒဲင် တီ, ဂါန် မိူဝ် ဂေ တူ ရန့်. ဂေ ဘော ဟုဝ့် ကာင် ကွာ, လူင် ကာင် တေတ့်, ဂေ ဘော ကြာန် ကာဆဝ်. ဂေ ဘော အွန် ဒီ ခဲ အာဂျာင် အီ ဟဝ်, နပ် ဒီ ပျာတ့် န့ဟူမ် အီ ဘော ကာလာင် ပီ တူ ကာအာပ် ကာလာင်.
14 ခုဝ် အန် တီ အုဝ် ဆီ တဲး ဂေ ယာ ဆီပြး အီ ဆီ နှိုမ် ဝီ ခတ် ဒိုဝ်း အီမာယ် ပေါ အူ ဇေန့်, ဝီ မိုဝ်း ဂွန်, တဲး ဂေ ယွတ် မဲန် ဆီချာ န့ဟူမ် ဂေ, ကွဲ့ တဲး ရန်ဆူ အေ ပွိုန် ဒီ ဖျာက် အေ.
15 ယာ ဆီပြး မင် အီ ယီ ဟဲ့ ဝဲန် ဇဝ် ယေဆူ, ဝီ ဘိုင် ဘုဝ် ကာနမ်.
16 ဆေ န့ မုး အီဘိုန့် အီ ညှိုမ် ဇဝ်ဖြာ, ဆေ အန် မိုဝ်း ဘီနွင် ဝေါဝဲ အီ မုး ယာ ဆီပြး, တဲး အန် ခမ် ဒီ ယွတ် လိုမ်လာ ယာ ဆီပြး တီ. ကွဲ့ တဲး န့ ညှာပ် ဒီ ဂေ ဒူအီ ခဲင် ဖိုင် ဇဝ် ယေဆူ. တဲး ဂေ ဒူအီ ခဲင် ဖိုင် ဇဝ် ယေဆူ ယွတ် မဲန် မီ ယာ ဆီပြး အီ တူ မိုဝ်း မှာန် ဒူင် ဒီ ဘိုင်, အီ ကွယ် ရာင် အန် အူ ဝီ.
17 ဂေ ဒါ တာင် အီ ယွတ် ဆီချာ ဖိုင် ဇဝ် ယေဆူ, တဲး န့ ကာဇီ ဒွန် မျုဝ်, ဟဲ့ ကာအာပ် ဘေ ရုဝ်ဆေ ဂေ လွှိုမ် အီ ဟဝ်. ဂေ ဒါ တာင် အီ ဟုဝ် ဒါရာ ဇဝ်ဖြာ ဘော မာနုဝ် အီ, ဟဲ့ ဝဲ ကာအာပ် ရုဝ်ဆေ လွှိုမ် တီ.
18 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ကွဲ့ ဒိုဝ်း ဆီဘ့လုဝ်း စှိုပ် ဒီ မူတ့် မာမက် ဒေါ ညဲတ့် အန် ဒီ ငှုဝ်.” ပါယ် တီ, န့ ဟဲ့ ဒဲမ် ပေါ မ့ပွါ တဝ်း, “ဒူအီ အီ ရန့် ဂါန်, အန် လုဝ် ပွိုန် ရုး ရန့် အန်.”
19 ဆေ ဒူအီ ဆီ ဖျာက် ဂေ ဒါ တာင် ခဲင် ဖိုင် ဇဝ် ယေဆူ, ဆေ အာဝ် မိုဝ်း ဆက်ဆေ အာ အူယ် ဝီ, အာဝ် လုဝ် ထူမ် ဂြုဝ်း ဂေ တီ.
20 ဆေ ဒါ တာင် ယီ ဘူင် မှာပ်, လုဝ် မာနုဝ် ဂေ နာ အာတ့် ဒူအီ ဘောကာဂ့လျီတ်, တဲး ဒူအီ ဘောကာဂ့လျီတ် ယုဝ်, ကွဲ့ တဲး ဂေ ယ ညိုင်.
21 အုဝ် စ်ု မဲ, တဲး မဲ ဘူင် ဒူပ် ဂြုဝ်း ပီ ကာလာင် အုဝ် နီ, ကွဲ့ တဲး မဲ မိုဝ်း ဒူင် ရွက့် ဒူင် ဇွင့်, တဲး မဲ ဘူင် တဲး န့ ကာရမ် ဒွန် မျုဝ်. ဘော ဇဝ်ဖြာ, ဘော ဇဝ် ယေဆူ, ဘော ဂေ အာမူ အာမာတ် ဇဝ်ဖြာ ပဲ့ ဟဲ့ ရဝ်း ဇဝ်ဖြာ, ဂေ ဟဲ့ နပ် လွင် အန် တီ.
22 မဲ ကွဲ့ ကာတဝ် ဒီ မွင့်ကာရာ ဒါင် ဒဲ ဒဲင် ဂိန့် ဒူအီ. ယုဝ် န့ ဒီ ဘော ဘာ့ ဘော မဲ ဆေ ဂေ ကာလိုပ် ဒီ ဝီ ဘူင် မှာပ်. တဲး မဲ ဆာဒိက် နဝ်း မဲ, တဲး န့ ဆီငါ.
23 မဲ ကွဲ့ ဒျီင် မီ အိုမ် ဒီလူယ်. တဲး မဲ ဒျီင် ဘော အိုမ် ဆာဘျိတ်a အီ စဲက်, တဲး န့ ပဲ ဝတ့် ဆဝ် မဲ ဘော ရောဂါ ပီ ဒွိုမ် မိုဝ်း မဲ ဆေဆေ.
24 မှာပ် ပီ ဘူင် မင် အီ, န့ ဘော လိုဝ်း ဆီချာ ဆိန့် အာတ့် ဆုင်ဖျာတ် အီ အာမူ ဂေ. မာလဲ, မှာပ် ပီ ဘူင် မင် အီ, န့ ကော လှေန့်, ကော ဝီ လိုဝ်း.
25 လွင် ပီ ဘူင် ဒူအီ မင် အီ နာ ဘွတ် နာ မွှိုမ် မိူဝ်, န့ ဘော ပါယ် တီ. ပီ ဘူင် ဒူအီ မင် အီ နာ မွှိုမ်, န့ ပီ ဆ လိုဝ်း ဆီချာ အူ ဇေန့် မိူဝ်, န့ ယီ တူ ပွိုန် ချြီင် ဒေါ မှဝ်.

1TI 6
1 ဂေ အီ မုး မှာယ် အီ ဟဲ့ ကာအာပ် ရုဝ်ဆေ ဒါ ကာညာ ဂေ, ကွဲ့ တဲး အီ ဟဝ် ပွိုန် ဒီ လုက်တာယ် ဇဝ်ဖြာ ဘော ပီ မာနုဝ် အေ.
2 မှာယ် ဂေ တီ, ဆေ ဒါ ကာညာ ဂေ မုး ဒူအီ အီ ညှိုမ် ဇဝ် ယေဆူ, အာဝ် ပွိုန် တဝ်း, ကူပ် မုး အေ အူ ဘီနွင် ကူပ် ညှိုမ် အေ ဇဝ် ယေဆူ, အာဝ် ဘော လုဝ် ရုဝ်ဆေ အန်. မာလဲ, ဂေ ဟဲ့ ဝဲ လုဝ် ဘူင် ဆီချာ ဂါန် ဒါ ကာညာ ဂေ တီ. ခုဝ်, ဂါန် ပီ ဘူင် ဂေ န့ ဘဲန် အာဂျိုဝ် ဒီ ဘီနွင် ပီ ရွက့် ဂေ. တဲး မဲ မာနုဝ် ဂေ ဘော ကာဆုး ဂေ, တဲး ဂေ ဘူင် ဒူပ် ပါယ် တီ.
3 ဆေ န့ မိုဝ်း ဒူအီ အီ တး မာနုဝ် အီ လာယ် ဘ့လိူင် ဒီ ပီ မာနုဝ် အုဝ်, ဆေ ပီ မာနုဝ် အန် တီ အာဝ် ဒူပ် နာ မုး နာ မှာန် ပီ မာနုဝ် ဇဝ် ယေဆူ အီ မုး ဒါ ကာညာ အေ, ဆေ န့ မိူဝ် တူ ဒူပ် ဂြုဝ်း ဇဝ်ဖြာ ပီ ရုဝ်ဆေ အေ,
4 ဒူအီ ဝီ တီ, အန် မုး ဒူအီ ပီခိုက်, တူ နပ် မာဆေ. ခဲင် နဝ်း အန်, အန် ဆီ ကာထဲန့် ဒီ အီ, ဘူင် တဲး ဂြုဝ်း အန် ပဲ အီ, ဘူင် တဲး အီ လာယ် လှယ်, လာယ် ကာလုတ့်. အန် ဆီ ဘူင် တဲး အီ လာယ် ကာယွင့်, တူ လာယ် ညှိုမ် နဝ်း.
5 အန် တဲး ဂေ အီ မိုဝ်း နဝ်း တူ မွှိုမ် လာယ် ကာအေး ကာထဲန့်. ဒူအီ တီ အာဝ် ဟူ နပ် နာ မုး နာ မှာန်. အန် ဘော ထာင် ဆေ အန် ရုဝ်ဆေ ဇဝ်ဖြာ, အန် ဒီ ပွိုန် ရွိုန် ကိူန် တဲး အန် ခြမ်.
6 န့ ယီ ဟဲ့ မှာန်, ဆေ အေ ရုဝ်ဆေ ဇဝ်ဖြာ, ဆေ ခဲ့ ပီ မိုဝ်း အေ တဲး န့ ဘြေ့ ဒီ နဝ်း, န့ ဘဲန် အာဂျိုဝ် ကိူန် ကာဆဝ် ဒီ အေ.
7 ခုဝ်, ဒေါ ဂွိုတ် တး အေ ဒဲင် ကာဒါယ် နီ, အေ မိူဝ် တူ မိုဝ်း ဒီ ဒိုဝ်း တး မာဆေ. ဆေ အေ ပီ ဝီ လေး ဟာဝ်, အေ မိူဝ် တူ ပွိုန် ဒိုဝ်း ဟာဝ် မာဆေ အီ ကွယ် ဒဲင် ကာဒါယ် နီ.
8 ဆေ န့ ပါယ် တီ, ဆေ အေ ဟဲ့ မိုဝ်း ဒီ ဟူမ် ဘူမ်, မိုဝ်း ဒီ တာ ခြိုင်, တဲး နဝ်း အေ ဒါခိုယ်, တဲး န့ စူ ခဲ့ တီ.
9 မာလဲ, ဂေ အီ မိုဝ်း နဝ်း ဆီ ခြမ်, ဂေ ဒီ ကာဒုး အီ ပျာတ့် အီ ကဝ် ဂေ, န့ ဘော ပီ ဂေ ဟဲ့ ခြေ ယွတ့်. နဝ်း လောဖ ဂေ, န့ ဒီ ယဲတ့် ဂေ ဘူင် အီ ရိုဝ် ကာဆဝ်, တဲး ဂေ လိုဝ် စှိုမ် တူတ့်.
10 ခုဝ်, နဝ်း အီ ရွက့် ရွိုန်, န့ ဘော ပီ ရျီး ဟေ. ဆေ န့ လတ့်, န့ ဒီ လေး အီ တူ မွှိုမ် ဒွန် မျုဝ်. ဒူအီ မင် အီ ဟဲ့ ကာဒိုက် ကာဒဝ့် ဒီ ရွိုန် ဂေ ခြိဝ် ဘော ဝဲန် ပီ ညှိုမ် ဂေ. နဝ်း ဂေ မိူဝ်, အာဝ် ဟူ ဒါခိုယ် ကူပ် ကာဒုး ဂေ ဒုက် ဘဲန် မျုဝ် ဘဲန် မျုဝ်.
11 မာလဲ, အီ မုး မဲ, မဲ မုး ဒူအီ ပီ အိုပ် ဇဝ်ဖြာ, တဲး မဲ ဝး မှာပ် ဇိုဝ် တီ. တဲး မဲ နင်ဂန် ဒီ ဘူင် နာ မုး နာ မှာန် ဘော ရုဝ်ဆေ ဇဝ်ဖြာ. တဲး မဲ မိုဝ်း နဝ်း ညှိုမ်, နဝ်း ရွက့်, ဘော ခမ် ဒီ အူတ် နဝ်း, ဘော မိုဝ်း နဝ်း န့စု န့စမ်.
12 တဲး မဲ ညှိုမ် ဆီချာ ဒွန် မျုဝ် လွင် အာဆာက် ကာမာယ် ပီ ဒွါ ဇဝ်ဖြာ ဒီ မဲ. ဇဝ်ဖြာ ဟဲ့ ဒဲ့ မဲ ဘော ဒွါ အာဆာက် ကာမာယ် တီ ဒီ မဲ ဒေါ ကာလာင် မဲ ဒီ အာတ့် ဒူအီ ကိူန် လွင် ဟဲ့ ညှိုမ် မဲ ဇဝ် ယေဆူ.
13 ဘော ဇဝ်ဖြာ အီ ဟဲ့ ဒွါ အာဆာက် ဒီ ဒွန် မျုဝ်, ဘော ဇဝ် ယေဆူ အီ ဟဲ့ ကာလာင် ဆိူဝ် ဒီ ဒါ ကာညာ အာဖီလာတ် တွိုန်, ဂါယ် ဟဲ့ နပ် လွင် ပီ ကာလာင် အုဝ် ဒီ မဲ.
14 တဲး မဲ ဘူင် ဒူပ် ဂြုဝ်း ပီ စ်ု အန် ဇဝ် ဒီ မဲ. ကွဲ့ တဲး မဲ ကာလိုပ်, ကွဲ့ တဲး အီ ဟဝ် ပွိုန် ဒီ ကာလာင် နာ တူ မွှိုမ် လွင် မဲ, တဲး န့ ကော ဇမ် ပန် ဒီ တး ဇဝ် ယေဆူ အီ မုး ဒါ ကာညာ အီ အိုပ် အေ.
15 ဇဝ်ဖြာ ဒီ တဲး ဇဝ် ယေဆူ ဝီ တး ပန် ဒီ ဇမ် အာခြာဝ် အန်. ခုဝ်, တဲး အေ အိူပ် ဇဝ်ဖြာ. အန် ဇဝ် အူ ကာဒင် တီ အီ အိုပ် တူတ့် ဘောကာဂ့လျီတ်, အန် ဘော မုး ခုန်ဒီခမ် အီ အိုပ် တူတ့် ခဲ့ ကွယ် ခုန်ဒီခမ် ဒဲင် ကာဒါယ်. အန် ဘော မုး ဒါ ကာညာ အီ အိုပ် တူတ့် ခဲ့ ကွယ် ဒါ ကာညာ ဒွန် နာ ဒွန် ပ့လုဝ့်.
16 မီ အန် ဇဝ် အူ ကာဒင် တီ တူ ယမ် ဒေါ မှဝ်. အန် ဘော ကွယ် ဒူင် ဘ့လာင်, ဒူင် တူ ပွိုန် အာဆေ တး ကာတတ်. အာဝ် မိုဝ်း အာဆေ အီ ဟဲ့ ဒွိုမ် ယိုဝ်. အာဝ် မိုဝ်း အာဆေ အီ ပွိုန် ယိုဝ်. အန် ဇဝ် ဘော မိုဝ်း ပွုန် ဒီ အိုပ် ဆေဆေ. တဲး အေ ရုဝ်ဆေ အန် ဇဝ် တီ. ဆာတူ.
17 အီ မုး ဂေ ဒူအီ အီ မိုဝ်း ကြုဝ်ကြာမ် ဒဲင် ကာဒါယ် နီ, မဲ လုဝ် မာနုဝ် ဂေ, ကွဲ့ တဲး ဂေ ပီခိုက် နဝ်း ဂေ. ကွဲ့ တဲး ဂေ ဘိုင် ကြုဝ်ကြာမ် ဂေ အီ နပ် ဒီ ဟြာယ်. တဲး ဂေ ဘိုင် မီ ဇဝ်ဖြာ အီ နပ် ဒီ ဒွါ တူတ့် ဒွန် မျုဝ် ဒီ အေ, တဲး န့ ဘဲန် နဝ်း ဒါခိုယ် ဒီ အေ.
18 မဲ လုဝ် စ်ု ဂေ, တဲး ဂေ ဘူင် နာ မွှိုမ်. နာ ဘွတ် နာ မွှိုမ် ပီ ဘူင် ဂေ တီ တဲး န့ ကိူန်, တဲး ဂေ မိုဝ်း နဝ်း ဒီဟာင် အီ နပ် ဒီ ကာဆာင် ဒွါ ဒီ အီ ဟဝ်.
19 ဆေ ဂေ ဘူင် ပါယ် တီ, န့ ပီ ဂေ ဘ့လေး အုန် ကြုဝ် အီ ဘွတ် အီ မွှိုမ် အီ နပ် ဒီ စွယ် ဂေ. ဇာတ် ဒီ တး တဲး ဂေ ပွိုန် ဒီ ဘိုင် အာဆာက် ကာမာယ် အီ မုး အီ မှာန် အာခါခ်ု.
20 အိုယ် အာထီမုဝ်ထေ, တဲး မဲ ယွတ် မဲန် ဆီချာ ဒွန် မျုဝ် ပဲ့ ဟဲ့ အာပ် အုန် ဇဝ်ဖြာ ဒီ မဲ. တဲး မဲ ဝး ဂြုဝ်း အီ တူ ရုဝ်ဆေ ဇဝ်ဖြာ ဘော ဂြုဝ်း အီ တူ မိုဝ်း ဒီခုဝ်, ဂြုဝ်း အီ ကာဘး ဒီ ဇဝ်ဖြာ ပီ ကာလိုပ် ဒူအီ ဒီ တဝ်း ဟဲ့ မုး အာငျာန်.
21 ဒူအီ မင် အီ ဂေ ဟဲ့ ဒူပ် အာငျာန် ဇိုဝ် တီ. ဂေ ဟဲ့ ဝဲန် ပီ ညှိုမ် ဂေ. တဲး ဇဝ်ဖြာ ဂေဇူ ဘေ ဒွန် အီ.

2TI 1
1-2 အုဝ် အာပေါလူ ဒဲမ် ပဲ့ နီ ဒီ မဲ အာထီမုဝ်ထေ. မဲ ဟဲ့ ပီ ဂွန် ပီ ရွက့် အုဝ်. ဇဝ်ဖြာ ဟဲ့ အိုင် ဒီ တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, တဲး အုဝ် ပွိုန် ဒီ ကာလာင် ဒီ အီ ဟဝ် လွင် အာဆာက် ကာမာယ် ပီ ဒွါ ဇဝ် ယေဆူ ဒီ ဂေ. တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဒါ ကာညာ အီ အိုပ် အေ ဂေဇူ မဲ ဘော ကာဝေ မဲ, ဒွါ ဘော နဝ်း ဂျီတ် ဒီ မဲ.
3 ဒေါ ကြိုပ် အုဝ် ဒီ ဇဝ်ဖြာ, အုဝ် တူ မိုဝ်း နဝ်း အီ ဖျာက် ဒုဝ် ဘြိမ် အုဝ်. ပါယ် တီ အုဝ် ဆာခိုဝ် ပီ ဒွိုမ် ဆာခိုဝ် ဂေ ဒါ ဒါ အုဝ်. ဒေါ ဆာခိုဝ် အုဝ် ဒွန် မှိုဝ် ဒွန် ညှာ, ဒွန် ဇေန့် အုဝ် ဘော ဒါင် ဂုင် ဂေဇူ ဒီ ဇဝ်ဖြာ ဘော လှုဝ်း မဲ.
4 ဆေ အုဝ် လှုဝ်း ဒေါ ဟဲ့ ယာမ် မဲ, န့ တဲး အုဝ် ဒီကေန် မဲ. န့ တဲး အုဝ် ဆီ ယိုဝ် ကာဆဝ် မဲ, တဲး န့ ဘဲန် နဝ်း ဒါခိုယ် ဒီ အုဝ်.
5 အုဝ် ဘော လှုဝ်း ပီ ညှိုမ် ဆီချာ မဲ. န့ ပီ ပီ ညှိုမ် ယာ မဲ အီ စိူဝ် ယာ လောအီ. န့ ပီ ဘော ပီ ညှိုမ် မာ မဲ အီ စိူဝ် အူနိက် အီ ဟဲ့ ညှိုမ် ဒီ အာတ့်. ဒေါ တီ နီ, အုဝ် ဟဲ့ နပ် ဆီချာ, ပီ ညှိုမ် ဂါယ် တီ ဟဲ့ ဝီ လိုပ် ကွယ် ဘော ခဲင် နဝ်း မဲ.
6 ခုဝ် အန် တီ အုဝ် စ်ု မဲ, တဲး မဲ ဘူင် ဒူပ် နင်ဂန် ပီ ဂေဇူ ဇဝ်ဖြာ ဒီ မဲ, ပဲ့ ဟဲ့ အာပ် အန် ဒီ မဲ ဒေါ ဟဲ့ ဆာခိုဝ် အုဝ် ဘော ဒါင် ဒဲ ဒဲင် ဂိန့် မဲ တွိုန်.
7 ခုဝ်, ဇဝ်ဖြာ တူ တဲး အေ မိုဝ်း နဝ်း ဖွိုမ် အီ နပ် ဒီ ယုဝ်. အန် ဟဲ့ ဒွါ နဝ်း ဖွိုမ် အီ မိုဝ်း ပွုန်, အီ နပ် ဒီ ရွက့်, ဘော နဝ်း ဖွိုမ် အီ ပဲ ဒီ အိုပ် ဒုဝ် ဘြိမ် အေ.
8 ခုဝ် အန် တီ ကွဲ့ ဆာယ် ဒီ ကာလာင် ဒီ အီ ဟဝ် လွင် ဇဝ်ဖြာ. ကွဲ့ ဆာယ် ဘော လွင် ဟဲ့ စုဝ်း အုဝ် ခဲင် ကာပိုမ် ကူပ် ဒူပ် အုဝ် အန် ဇဝ်. တဲး မဲ ယီ ခမ် ဒုက် ပီ အုဝ် ဟဲ့ ခမ် ဒုက် ကူပ် ကာလာင် အုဝ် လွင် အန် ဇဝ် အီ တဲး နဝ်း ဒူအီ ဒါခိုယ်. တဲး မဲ ဘော ဘိုင် ပွုန် ဇဝ်ဖြာ အီ ဟဲ့ ချွတ် ဘော မဲ ဘော အုဝ်.
9 အန် ဇဝ် ဟဲ့ ချွတ် အေ, တဲး အေ ဘဲန် ဒူအီ အီ ဆီငါ ဘွတ်. အာဝ် မုး အာဂျိုဝ် ကူပ် ဘူင် အေ နာ ဘွတ်. အန် ဇဝ် ဟဲ့ ဘူင် ဒူပ် ပီ ခြာမ် အန် ဒီ ဘူင်. အန် မိူဝ် ဟဲ့ ချွတ် အေ ကူပ် မိုဝ်း အန် နဝ်း ဆီ ဂေဇူ အေ. ပီ ဂေဇူ အန် တီ ဇဝ်ဖြာ ဟဲ့ ဟွတ့် ဒွါ ဒီ အေ ဆိန့် အာတ့် မိုဝ်း ကာဒါယ်. ဒေါ အန် တီ အန် ဟဲ့ ဟွတ့် ဆုင်ဖျာတ် တဲး ဇဝ် ယေဆူ ချွတ် အေ.
10 မာလဲ, ပီ ဂေဇူ ဇဝ်ဖြာ တီ, န့ ဟဲ့ ဝီ လိုဝ်း ဆီချာ ဒေါ တး ချွတ် ဇဝ် ယေဆူ ဒီ အေ. ခုဝ်, အန် ဟဲ့ ပျာတ့် ဝဲန် ပွုန် ဇဝ် မာရာန. အာဆာက် ကာမာယ် အီ တူ တဲး အီ ယမ် ဒေါ မှဝ် မိူဝ်, န့ ဟဲ့ ဝီ လိုဝ်း ဆီချာ ကူပ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်.
11 ကူပ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, အန် ဇဝ် ဟဲ့ တဲး အုဝ် ဘဲန် ဒူအီ အီ ကာလာင် တဲး ဒွန် အီ နပ်. အန် တဲး အုဝ် ဘဲန် ဒူအီ ပီ ရဝ်း ပီ တိုယ် ဇဝ် ယေဆူ, ဘဲန် ဒါ ဆာရာ အီ မာနုဝ် အီ ဟဝ်.
12 ခုဝ် အန် တီ အုဝ် မိူဝ် ကော ခမ် ဒုက် ပါယ် နီ. ပီ ဘော ပါယ် တီ မိူဝ်, အုဝ် တူ ဆာယ်. အုဝ် ဟဲ့ နပ် ဆီချာ ဝီ ပီ ညှိုမ် အုဝ်. အုဝ် ဘော နပ် ဆီချာ, ပဲ့ ဟဲ့ အာပ် အုဝ် ဒီ အန် ဇဝ်, အန် ဒီ ဘ်ု ဆီချာ, တဲး န့ ကော ဇမ် ဆီငဲ ပန် ဒီ ဝီ တး အန်.
13 တဲး မဲ ဝီ မာနုဝ် အီ ခဲ့ ပီ မာနုဝ် အုဝ် နီ ဒီ မဲ. ဆေ မဲ မာနုဝ် ဟာဝ် ပါယ် တီ, တဲး မဲ မိုဝ်း နဝ်း ညှိုမ် ဘော နဝ်း အီ ရွက့် ဇဝ် ယေဆူ.
14 တဲး မဲ ယွတ် မဲန် ဆီချာ ဂြုဝ်း ဇဝ်ဖြာ ပဲ့ ဟဲ့ အာပ် ဒွါ အန် ဒီ မဲ. နဝ်း ဖွိုမ် ဇဝ်ဖြာ အီ ကွယ် ခဲင် နဝ်း မဲ, အန် ဒီ စွယ် မဲ.
15 မဲ ယီ ဟဲ့ နပ်, ဂေ ဒူအီ အီ ညှိုမ် ဇဝ် ယေဆူ အီ ကွယ် ခဲင် အိူင် အာဆီယာ, ဂေ ဒွန် အီ ဟဲ့ တဝ် အုဝ်. ခဲင် ဖိုင် ဂေ တီ, န့ ဘော ဘာ့ ဘော အာဖူဂေလူ ဘော အာဟေရာမောကေန်.
16 တဲး ဇဝ်ဖြာ ကာဝေ န့ဟူမ် အာအောနေဆီဘုဝ်. ခုဝ်, အန် ဟဲ့ တဲး ဟဲန့် ဒီ နဝ်း အုဝ် ဆေဆေ. အုဝ် ပီ ဘော ဟဲ့ စုဝ်း ကာပိုမ် မိူဝ်, အန် တူ ဆာယ် အီ ကူပ် အုဝ်.
17 ဒဲင် တီ, ဒေါ ဇမ် အန် ခဲင် မိူင် ရုဝ်မာ, အန် ဘော ဂျုဝ်ဂျာ ဒီ ဟြေတ့် အုဝ်, တဲး အန် ကော ကာတုန့် အုဝ်.
18 ဆေ ဟီ ဇမ် ဆီငဲ ဒီ ဆုင်ဖျာတ် ဇဝ်ဖြာ အာမူ အီ, တဲး ဇဝ်ဖြာ ကာဝေ ဘော အန်. မဲ မိူဝ် ဟဲ့ နပ်, ခဲ့ ဟဲ့ စွယ် အန် ဒီ အုဝ် ခဲင် မိူင် အဲဖဲ တွိုန်.

2TI 2
1 အီ မုး မဲ အီ ဟဲ့ ဘဲန် ဂွန် အုဝ်, တဲး မဲ ဒိုဝ်း ကိူန် ဂေဇူ ပီ ဒွါ ဇဝ် ယေဆူ ဒီ မဲ.
2 ဂြုဝ်း ပဲ့ ဟဲ့ ကာလာင် အုဝ် ဒေါ ဟဲ့ မိုဝ်း ဒူအီ ကိူန် ထူမ် တွိုန်, တဲး မဲ ဒိုဝ်း ဂြုဝ်း တီ, ဝီ မာနုဝ် ဒီ ဒူအီ အီ မိုဝ်း နဝ်း ဆိူဝ် နဝ်း မှာန်, အီ နပ် ဒီ ဝီ မာနုဝ် အီ ဟဝ်.
3 တဲး မဲ ခမ် ဒုက် ပီ ယေ, တဲး မဲ ဒူပ် ဇဝ် ယေဆူ ပီ ဒါ ဆိုက် အီ ကျ ဒီ ကာဂုဝ်း.
4 ဒါ ဆိုက် အီ ဘူင် ဂါန် အန်, အန် မိူဝ် ဘူင် တဲး န့ လဝ့် နဝ်း ဒါ အီ အိုပ် အန်. အန် မိူဝ် တူ ကာဝှ်ု ကာဝျှီန် ဒီ ဂါန် ရဝ် ဂါန် ကာင်.
5 ပါယ် တီ, ဘော ဒူအီ အီ လာယ် ကာခဲန့် ကာဘ့လဲပ် ခဲင် ဘ့လွယ် မိူဝ်, ဆေ အန် ယီ တူ ဘူင် ဒူပ် ဟိတ် ပီ ဘ့လေး အုန် အီ ခဲင် ဘ့လွယ် တီ, အန် မိူဝ် တူ ပွိုန် ရုး အန်.
6 ဘော ဒူအီ အီ ရန့် ဒူင် နာ မိူဝ်, ဆေ အန် ဟီ ရန့် နုန် ကာဆဝ်, အန် ဒီ ဝီ ပွိုန် ငှုဝ် ခဲ့ လုဝ် ပွိုန် အန် လွှိုမ် အီ ဟဝ်.
7 ဂြုဝ်း ပီ ကာလာင် အုဝ် နီ, တဲး မဲ ဘော ကာဒွါ့ ကာဖာ. ဇဝ်ဖြာ အီ ဒီ တဲး န့ ကာလှုး ဒီ နဝ်း မဲ ဒွန် မျုဝ်.
8 တဲး မဲ လှုဝ်း ဇဝ် ယေဆူ အီ ဟဲ့ ယမ်, ဝီ ယိတ့် ဝီ အိမ်. အန် မုး လှုက်လှာန် ခုန်ဒီခမ် အာဒါဝိတ်. ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် ပီ ကာလာင် အုဝ် နီ, န့ ဘော မုး လွင် အန် တီ.
9 ကူပ် ကာလာင် အုဝ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, အုဝ် မိူဝ် ကာဒုး ဒီ ခမ် ဒုက်, ကာဒုး ပက် အီ ဟဝ် ပီ ဒူအီ ဟာယ်. ပီ ဘော ဟဲ့ ပါယ် တီ မိူဝ်, ယီ တူ မိုဝ်း အာဆေ အီ ပွိုန် ခြဲ ဂြုဝ်း ဇဝ်ဖြာ.
10 ခုဝ် အန် တီ အုဝ် မိူဝ် ခမ် ဒီ ယိူန် ဒွန် မျုဝ်, တဲး ဇဝ် ယေဆူ ပွိုန် ဒီ ချွတ် ဂေ ဒူအီ ပဲ့ ဟဲ့ ရဝ်း ဇဝ်ဖြာ, တဲး ဂေ ဘော မိုဝ်း အာဖုင် ဒင်ခုဝ် ဇဝ်ဖြာ အီ ကွယ် ဆေဆေ.
11 န့ ဟဲ့ မှာန် ဂြုဝ်း အီ တဝ်း, “ဆေ အေ ဟဲ့ ခမ် ဒီ ယမ် ဒူပ် ဇဝ် ယေဆူ, အေ မိူဝ် ဒီ ဝီ ယိတ့် ဝီ အိမ် ဒူပ် အန် ဇဝ်.
12 ဆေ အေ မိုဝ်း နဝ်း ခမ် ဒီ ယိူန်, အေ မိူဝ် ဒီ ပွိုန် ဒီ အိုပ် ဒီ ရိုမ် ဒူပ် အန်. ဆေ အေ ဝဲန် အန်, အန် မိူဝ် ဒီ ဝဲန် အေ.
13 အေ ပီ ဆ မိုဝ်း နဝ်း ဆိူဝ် နဝ်း မှာန် မိူဝ်, အန် ဇဝ် ယီ ဟဲ့ မိုဝ်း နဝ်း ဆိူဝ် နဝ်း မှာန်. ခုဝ်, အန် တူ ပွိုန် ဝဲန် ဂြုဝ်း ပီ ဒွိုမ် ကာလာင် အန်.”
14 တဲး မဲ ကာလာင် ဂြုဝ်း တီ ဒီ ဒူအီ ပီ မာနုဝ် မဲ ဘဲန် ဇေန့် ဘဲန် ဇေန့်. တဲး မဲ ဘော ဒမ် ဆာဒိက် ဒီ ဂေ, တဲး ဘော ဇဝ်ဖြာ ထူမ်. တဲး ဂေ ဝဲန် ဂြုဝ်း ပီ လာယ် ကာထဲန့် ဂေ လွင် အီ တူ မိုဝ်း ဒီခုဝ်. န့ တူ မိုဝ်း အာဂျိုဝ် ဘော နပ် ဒီ ပျာတ့် နဝ်း ဂေ ဒူအီ အီ ထူမ်.
15 အီ မုး မဲ, တဲး မဲ ခတ် နဝ်း ဒီ ဘူင် ဂါန် ဇဝ်ဖြာ, တဲး န့ လဝ့် နဝ်း အန်. ကွဲ့ တဲး မဲ ဆာယ် ဒီ ဘူင် ဂါန် အန် ဇဝ်. တဲး မဲ ကာလာင် ဆိူဝ် ဆိူဝ် ဂြုဝ်း ဇဝ်ဖြာ အီ မုး အီ မှာန်.
16 တဲး မဲ ဝး ဂြုဝ်း ပီ ကာလာင် ဂေ အီ တူ နပ် ဇဝ်ဖြာ, အီ မုး ဂြုဝ်း ပီယေန့်, အီ တူ မိုဝ်း ဒီခုဝ်. ဂေ အီ ကာလာင် ဂြုဝ်း ဇိုဝ် တီ, ဂေ ဟဲ့ ကြဲ ဒီ ကာယာန် တူင့် ဒီ ဇဝ်ဖြာ.
17 ဂြုဝ်း ဂေ တီ, န့ ဘော ပီ ယဲန် အီ နပ် ဒီ ဘြဲ လိုပ် ခဲင် ယင် ခဲင် ဟုန် အေ. ဒူအီ အီ ကာလာင် ဂြုဝ်း ဇိုဝ် တီ, န့ ဘော ဘာ့ ဘော အာဟူမဲန် ဂါယ် အာဖီလေက်.
18 ဂါယ် ဟဲ့ ကြဲ ဒီ ကာယာန် ဒီ နာ မုး နာ မှာန်. ဂါယ် ဟဲ့ မာနုဝ် တဝ်း, ဇဝ်ဖြာ ဟဲ့ ဟွတ့် တဲး ဒူအီ အီ ညှိုမ် အန် ဝီ ယိတ့် ဝီ အိမ်. ပါယ် တီ ဂါယ် ဘူင် တဲး မင် အီ ဝဲန် ပီ ညှိုမ် ဂေ
19 မာလဲ, ဂေ အီ ညှိုမ် ဆီချာ ဇဝ်ဖြာ, ဂေ ပီ စေန့် ရွင့် ခဲင် ကာင် အီ မန် ဆီချာ. ဒဲင် စေန့် ရွင့် တီ, န့ ပီ ဇဝ်ဖြာ ဟဲ့ ဒွက် အုန် ဇိုမ် အန် အီ တဝ်း, “ဇဝ်ဖြာ ဟဲ့ နပ် ဂေ အီ မုး ဒူအီ ပီ အိုပ် အန်.” န့ ဘော တဝ်း, “အာဆေ တဝ်း, အန် ညှိုမ် ဇဝ်ဖြာ, အန် လုဝ် ဝး အီ တူ မွှိုမ်.”
20 ပါယ် တီ, ခဲင် ကာင် တာင် အူ ကာင်, န့ ဘော မိုဝ်း ကာလုဝ့် ဆီလာတ့် ဒွန် မျုဝ်. မင် မျုဝ် ဟဲ့ ဒိုဝ်း ရွိုန် ဂေ ခြိဝ် ဘူင်. မင် မျုဝ် ဘော မုး ကာဒါယ် ဂေ ဟေ. မင် မျုဝ် ဟဲ့ တာ အာခြာဝ် ဘ့လွယ်, တဲး ဂေ မိုဝ်း ဆာရေ. မင် မျုဝ် န့ တာ မီ ခဲင် ကာင်, အာဝ် ဘော မိုဝ်း ဆာရေ.
21 ခုဝ်, အာဆေ ဟဲ့ ဝး ဟဲ့ ဝဲန် လွင် အီ တူ မိုဝ်း ဆာရေ, ဟဲ့ တဲး ဒုဝ် ဘူင့် အန် ဆီငါ ဘွတ်, အန် မိူဝ် ဒီ ပီ ကာလုဝ့် ဂေ ဆီလာတ့် အီ ဟဲ့ ဆီငါ, အီ ဟဲ့ မိုဝ်း ဆာရေ. အန် ဟဲ့ ကာအာပ် ဘူင် ဂါန် ဒါ ကာညာ အန် ဒွန် မျုဝ် အီ ဘွတ် အီ မွှိုမ်.
22 တဲး မဲ ဝး နဝ်း ကာဝါတ့် ပီ ကာဒိုက် ကာဒဝ့် ဂေ ကာညူမ်. တဲး မဲ နင်ဂန် ဒီ ဘူင် ဒူပ် နာ မုး နာ မှာန်, တဲး မဲ ဘော မိုဝ်း နဝ်း ညှိုမ် ဘော နဝ်း ရွက့် ဘော နဝ်း ဂျီတ်. တဲး မဲ ကာလဝ့် ဒီ ဂေ အီ မိုဝ်း နဝ်း လုယ် ဘော ဆာခိုဝ် မှာန့်, တဲး ဇဝ်ဖြာ စွယ် ဂေ.
23 မဲ ယီ ဟဲ့ နပ်, အာဝ် လုဝ် ကာလာင် ဂြုဝ်း တူ မွှိုမ် အီ တူ မိုဝ်း ဒီခုဝ်. ဂြုဝ်း ဇိုဝ် တီ, န့ တဲး အီ လာယ် ကာအေး လာယ် ကာထဲန့် ပီယေန့်.
24 ဆေ န့ မုး ဒဲစေန့် ဇဝ်ဖြာ, အန် တူ ပွိုန် လာယ် ကာလုတ့် ဒီ အီ. အန် လုဝ် မိုဝ်း နဝ်း ဒါခိုယ်, နဝ်း မွှိုမ် ဒီ ဒူအီ ဒွန် အီ. အန် လုဝ် နပ် ဒီ မာနုဝ် ဆီချာ အီ, တူ အုန် နဝ်း ဒီ အီ.
25 အန် ဘော လုဝ် နပ် ဒီ ကာလာင် ဂြုဝ်း ဒါခိုယ်, ဂြုဝ်း န့စမ် ဒီ ဂေ အီ လာယ် ကာဘး ဒီ အန်. အန် ဒီ တဲး ဇဝ်ဖြာ ဘူင် တဲး ဂေ လှုဝ်း ဝီ ဝဲန် ပီ ကာလိုပ် ဂေ. တဲး ဂေ ဝီ ဘျွင် နဝ်း, ဝီ နပ် နာ မှာန်.
26 ဆေ မဲ ဘူင် ပါယ် တီ, ဂေ ဒီ ဝီ လှုဝ်း ဒုဝ် ဂေ, ဝီ ပွိုန် ဒီ လွတ် လေး တ ဘုဝ် ကာနမ် အီ ဟဲ့ ပက် ဂေ, တဲး ဂေ ဘူင် ပီ အိုင် အန်.

2TI 3
1 တဲး မဲ နပ် ပေါ မျုဝ်. ဆေ ဇာတ် နီ ဟီ ကာတတ် ဒီ တူတ့်, န့ ဒီ မိုဝ်း အာခြာဝ် ဒီ ဒုက် ဒီ ညှာပ် ကာဆဝ်.
2 ဂေ ဒူအီ, ဂေ ဒီ ရွက့် မီ ဒုဝ် ဘြိမ် ဂေ, ရွက့် ရွိုန် ဂေ ခြိဝ်. ဂေ ဘော မိုဝ်း နဝ်း ပီခိုက်, ထာင် ဒုဝ် ဘြိမ် ဂေ ဟဲ့ ကျ. ဂေ ဒီ ဘော ဖျာက် အီ ဟဝ်, အာဝ် ဟူ ထူမ် ဂြုဝ်း ဂုန့် မာ, အာဝ် ဟူ နပ် ဂုင် ဂေဇူ အီ, အာဝ် နပ် နာ ဘွတ် နာ မွှိုမ်.
3 ဂေ မိူဝ် တူ ရွက့် အာဆေ, တူ ကာဝေ အီ ဟဝ်. ဂေ နပ် ဒီ ခဲ အာဂျာင် အီ, တူ နပ် ဒီ အူတ် နဝ်း, ဘော ဟာယ် ကာဆဝ်. ဂေ ဘော ဇွင့် အီ ဘွတ် အီ မွှိုမ် ဒွန် မျုဝ်.
4 ဂေ ညိုင်ရာင် ဒီ ဘဲန် ဂိုက်, ယီ ဘူင် နာ စီစိဝ်. ဂေ အာဝ် ဟူ နပ် ဒီ ဆာဒိက် ပီ ဘူင် ဂေ, ယီ ဘူင် ပီ တူ ဇေန့်ဇာ ဂေ. ဂေ မိုဝ်း နဝ်း ပီခိုက် ဘော ရွက့် အီ ကျဝ် အီ ဘျုဝ် ဒီ နဝ်း. ဂေ ဘူင် ဇိုဝ် တီ ဒွန် မျုဝ်, ယီ တူ ရွက့် ဇဝ်ဖြာ.
5 ဂေ ဘော နပ် ဒီ ဘူင် ပီ ဘူင် ဂေ ဒူအီ အီ ရုဝ်ဆေ ဇဝ်ဖြာ. မာလဲ, ဂေ ဘော နပ် ဒီ တဝ်း, ဇဝ်ဖြာ အာဝ် မိုဝ်း ပွုန်. တဲး မဲ ဝး ဒူအီ ဇိုဝ် တီ.
6 ဂေ နပ် ဒီ တး လိုပ် ခဲင် ကာင် အီ ဟဝ် ဘော ကာလာင် တဲး ဂေ ပွိုန် ဒီ အိုပ် အီဘိုန့် အီ တူ မိုဝ်း နဝ်း မန် ဆီချာ. ဂေ အီဘိုန့် ဇိုဝ် တီ ဟဲ့ ဒွိုမ် ဘူင် မှာပ် ကိူန် ဘော မိုဝ်း နဝ်း ကာလိင် ကာလဲ ကူပ် ဆီ ပွိုန် ဂေ အီ တူ မွှိုမ် ဘဲန် မျုဝ် ဘဲန် မျုဝ်.
7 ဂေ ပီ ဘော ဟဲ့ နပ် ဒီ ဟေန်, နပ် ဒီ ထူမ် မိူဝ်, ဂေ ယီ တူ နပ် နာ မုး နာ မှာန်.
8 ဂေ ဒူအီ အီ တူ မွှိုမ် ဇိုဝ် တီ, ဂေ ဘော ပီ အာယန်နေ ဂါယ် အာယမ်ဘေ အီ ဟဲ့ လာယ် ကာခဲန့် ဒီ အာမုဝ်ဆဲ တွိုန်. ပါယ် တီ ဘော ဂေ ဟဲ့ ကာဘး ဒီ နာ မုး နာ မှာန်. ပီ ဇေန့်ဇာ ဂေ ဘော မွှိုမ် ကာအိး. ဘော ပီ ညှိုမ် ဂေ ဟဲ့ ကာလိုပ်.
9 မာလဲ, ဂေ တူ ပွိုန် ဒီ ဘူင် လှေန့် လွင် အန် တီ. နာ ဟာယ် ပီ ဘူင် ဒူအီ ဇိုဝ် တီ, န့ ဒီ လိုဝ်း ဆီချာ ဒီ ဒွန် အီ. န့ ဒီ ပီ ပီ ဘူင် ဂါယ် အာ ဝီ တွိုန်.
10 မဲ ယီ ဟဲ့ နပ် ဆီချာ ဂြုဝ်း ပီ မာနုဝ် အုဝ် ဘော ပီ ဘူင် အုဝ် ဒွန် မျုဝ်. မဲ မိူဝ် ဟဲ့ နပ် ပီ ခြာမ် အုဝ်, ပီ ညှိုမ် အုဝ် ဘော ပီ ခမ် အုဝ် ဒီ ယိူန်, ပီ ရွက့် အုဝ် ဘော ခဲ့ ပဲ့ ဟဲ့ ခမ် အုဝ် ဒုက် ဒီ အီ ဟဝ်.
11 အုဝ် မိူဝ် ဟဲ့ ခမ် အီ ဟဝ် ခါနှာပ် အုဝ် ဘော ခမ် ဒုက် ဒွန် မျုဝ်. မဲ မိူဝ် ဟဲ့ နပ် ပဲ့ ဟဲ့ ဘူင် အီ ဟဝ် ဒီ အုဝ် ဒေါ ကွယ် အုဝ် ခဲင် မိူင် အန်ထီအုဝ့်, ခဲင် မိူင် အီခုဝ်နီ ဘော ခဲင် မိူင် လူထာရာ. မဲ ဟဲ့ နပ် အုဝ် ဟဲ့ ခမ် ခဲ့ မှဝ် ပီ ခါနှာပ် အီ ဟဝ် ဒီ အုဝ်. မာလဲ, ဇဝ်ဖြာ ဟဲ့ ဝီ ချွတ် အုဝ်, တဲး အုဝ် လွတ် ခဲင် ဒုက် ဇိုဝ် တီ ဒွန် မျုဝ်.
12 န့ ဟဲ့ မှာန်, ဂေ အီ ဘူင် ဒူပ် ဂြုဝ်း ဇဝ်ဖြာ ပီ မာနုဝ် ဇဝ် ယေဆူ ဒွန် မျုဝ်, ဂေ ဒီ လုဝ် ခမ် ပီ ခါနှာပ် အီ ဟဝ်.
13 မာလဲ, ဂေ ဒူအီ ဟာယ် ဒူအီ မိူက် ဘော ဂေ ဒါ ဆာရာ အီ မာနုဝ် ကာလိုပ်, ဂေ ဒီ ဝဲ ဘူင် ဟာဝ် အီ ကာဒါတ့်. ဂေ ဒီ ကာလုဝ် အီ ဟဝ်, ဘော အီ ဟဝ် ပီ ဒီ ဝီ ကာလုဝ် ဂေ.
14 အီ မုး မဲ, တဲး မဲ ဘူင် ဒူပ် ခဲ့ ပီ ဒွိုမ် ဟေန် မဲ ဘော ပီ ညှိုမ် ဆီချာ မဲ. မဲ ဟဲ့ နပ် ဒါ ဆာရာ အီ မာနုဝ် မဲ, အန် မုး အာဆေ.
15 တဲး မဲ လှုဝ်း, ဆိန့် ဒေါ မုး မဲ ဂွန် ဒီတဲတ်, မဲ ဟဲ့ နပ် ဂြုဝ်း ဇဝ်ဖြာ အီ ဟဲ့ ဒဲမ် အုန်, အီ ဟဲ့ တဲး မဲ မိုဝ်း အာငျာန်, တဲး န့ ချွတ် မဲ ကူပ် ညှိုမ် မဲ ဇဝ် ယေဆူ.
16 ဂြုဝ်း ခဲင် ဘပ် ဇဝ်ဖြာ ဒွန် ဒဲ, န့ ဘော မုး ဇဝ်ဖြာ အီ ဟဲ့ ကာလာင် ခဲင် နဝ်း ဒူအီ, တဲး ဂေ ဒဲမ် အုန်. အန် ဒွါ ဘပ် အန် တီ ဒီ အေ, တဲး န့ ဘဲန် အာဂျိုဝ် ဒီ အေ. န့ ဒီ မာနုဝ် အေ, တဲး အေ နပ် ပီ အိုင် အန် ဇဝ်. န့ ဘော ဘျ ပဲ့ ဟဲ့ ကာလိုပ် အေ. န့ ဘော စွယ် အေ ကွဲ့ တဲး အေ ဘူင် ဟာဝ် အီ တူ မွှိုမ်. န့ ဘော ဖိုက် အေ, တဲး အေ နပ် ဒီ ဘူင် ဆိူဝ် ဆိူဝ် မှာန် မှာန်.
17 ပါယ် တီ, န့ ဘော စွယ် တဲး ဒူအီ ပီ အိုပ် ဇဝ်ဖြာ နပ် ဒီ ဘူင် နာ ဘွတ် နာ မွှိုမ်, တဲး န့ ကော ဇေ့ဇုင် တူတ့် ဒွန် မျုဝ်.

2TI 4
1 ပီ ကာလာင် အုဝ် ဒီ မဲ, အုဝ် ဆီ တဲး ဘော ဇဝ်ဖြာ ဘော ဇဝ် ယေဆူ ထူမ်. ဇဝ် ယေဆူ ဒီ တး အိုပ် ကာဒါယ်. အန် ဒီ ဘော ဆုင်ဖျာတ် အာမူ ဒူအီ ဘောကာဂ့လျီတ်, ဘော ဒူအီ အိမ် ဘော ဒူအီ အီ ဟဲ့ ဟွတ့် ယမ်.
2 ကူပ် န့ ပါယ် တီ, အုဝ် ဒီ ဒမ် မဲ, တဲး မဲ ကာလာင် ဂြုဝ်း ဇဝ်ဖြာ ဒေါ ဟဲ့ ဆင်ဒုဝ် ဘော ဒေါ တူ ဆင်ဒုဝ်. တဲး မဲ စွယ် ဒူအီ, ကွဲ့ တဲး ဂေ ဘူင် ဟာဝ် အီ တူ မွှိုမ်. တဲး မဲ ဘော ဘျ ပဲ့ ဟဲ့ ကာလိုပ် ဂေ ဘော မာနုဝ် တဲး န့ ဘဲန် ပ့လူမ် ဘဲန် ဟဲန့် ဒီ အီ ဟဝ်. တဲး ဂေ ဘော ခမ် ဒီ ယိူန် လှေန့် ဒေါ မာနုဝ် ဆီချာ မဲ ဒီ ဂေ.
3 ခုဝ်, အာခြာဝ် ဒီ တူ ထူမ် ဒူအီ နာ မုး နာ မှာန် ဟဲ့ ကာတတ် ဒီ ဇမ်. ကူပ် ဆီ ဒူပ် ဂေ ပီ အိုင် ဒုဝ် ဘြိမ် ဂေ, ဂေ ဒီ ဘော ဟြေတ့် ဒါ ဆာရာ ဘဲန် ဝီ ဘဲန် ဝီ တး မာနုဝ် ဂေ, တဲး န့ ဒူပ် ပီ ဆီ ထူမ် ဂေ, တဲး န့ ကာလဝ့် ဒီ ဂေ.
4 ဂေ ဒီ ဘော ဝဲန် ပီ မာနုဝ် နာ မုး နာ မှာန်, ဝီ ထူမ် အာဘိုမ် အီ တူ မုး တူ မှာန် ပီ ခဲ အီ ဟဝ်.
5 အီ မုး မဲ, တဲး မဲ ဆာဒိက်, ဇေန့်ဇာ ဆီချာ ဆေဆေ. တဲး မဲ ခမ် ဒုက် ဘော ကာလာင် လွင် ဇဝ် ယေဆူ အီ တဲး နဝ်း ဒူအီ ဒါခိုယ်. တဲး မဲ ဘူင် ဂါန် မဲ တီ, တဲး န့ ကော ဟွတ့် တူတ့်.
6 အီ မုး အုဝ်, ဟဲ့ ဟွတ့် ကာတတ် ဒီ ဇမ် အာခြာဝ် ဒီ တူတ့် အာဆာက် အုဝ်. အာဆာက် အုဝ် တီ, န့ ပီ ပီ ဒီ ဒျီင် ပီ လှုဝ် အီ တဲး န့ ဘဲန် ပီ လှူ ဒီ ဇဝ်ဖြာ.
7 အုဝ် မိူဝ် ဟဲ့ ဘူင် ဂါန် အုဝ် ပီ ဒါ ဆိုက် အီ ကျ ဒီ ကာဂုဝ်း ဒီ ရန်ဆူ. အုဝ် မိူဝ် ပီ ဒူအီ အီ ဟဲ့ ကာခဲန့် ကာဘ့လဲပ် ခဲင် ဘ့လွယ်. အုဝ် ဟဲ့ ဟွတ့် ဇမ် ဒူင် ကွယ် လွှက့် အန်. အုဝ် မိူဝ် ဟဲ့ ညှိုမ် ဆီချာ ဆေဆေ.
8 ခုဝ်, အာဝ် လှေန့် အုဝ် ဒီ ပွိုန် ရုး အန် အီ ပီ မင်ဂိုမ်. မင်ဂိုမ် တီ, ဇဝ်ဖြာ ဒီ ဒွါ ဒီ အုဝ် ပန် ဒီ ဇမ် ဆီငဲ အန်. ဒေါ အန် တီ ဇဝ်ဖြာ ဒီ တဝ်း, အုဝ် ဟဲ့ ဘူင် ဆိူဝ် ဆိူဝ် မှာန် မှာန် ဆေဆေ. အာဝ် မုး အန် ဒွါ မင်ဂိုမ် တီ မီ ဒီ အုဝ်. အန် ဒီ ဒွါ ဘော ဒီ ဂေ ဒူအီ ဒွန် အီ, ဂေ အီ မိုဝ်း နဝ်း ဒီကေန် အန် ဇဝ် ဘော နှဝ့် န့ဒဝ့် ဆီငဲ ဒီ ဝီ တး အန်.
9 တဲး မဲ ဂျုဝ်ဂျာ, တဲး မဲ ပွိုန် ဒီ စေဝ် တး ဒူင် ကွယ် အုဝ်.
10 ခုဝ်, အာဒေမာတ် ဟဲ့ ဝီ ရွက့် အာမျုဝ် အီ မိုဝ်း ဒဲင် ကာဒါယ် နီ. အန် ဟဲ့ ဝဲန် အုဝ်, ဝီ ဟာဝ် မိူင် ထေဆာလူန်. အာကြိတ်ဒေ မိူဝ်, ဟဲ့ ဟာဝ် ခဲင် အိူင် ဂါလာထီ. အာထီထူ မိူဝ်, ဟဲ့ ဟာဝ် ခဲင် အိူင် ဒါလာမာတ်
11 ဟဲ့ ဂိတ် အာလူကာ အူ ဝီ ကွယ် ရိုမ် ဒူပ် အုဝ်. တဲး မဲ ဒဲ့ ဘော အာမာကူ တး ဒူပ် မဲ. အန် ဒီ ပွိုန် ဒီ စွယ် အုဝ်.
12 အုဝ် ဟဲ့ ဝီ စ်ု အာထူခိတ် ဟာဝ် ဒီ မိူင် အဲဖဲ.
13 ပန် ဒီ တး မဲ တီ, တဲး မဲ ဒိုဝ်း တး ဘော ဆီတုဝ် တာင် အုဝ် ပဲ့ ဟဲ့ အုန် အုဝ် ခဲင် ကာင် အာခါဖူ ဒီ မိူင် ထာရုဝ် တွိုန်. တဲး မဲ ဒိုဝ်း တး ဘော ဘပ် အုဝ် ဂေ တွိုန်. ဘပ် အီ ဟဲ့ ဒဲမ် ဒဲင် ဟုန် ယီ ဟဲ့ အာရေ တာင် လွှိုမ် မျုဝ် ဟဝ်.
14 အာလေဆန်ဒါ အီ နပ် ဒီ စိုမ် ဟိန် တွိုန်, အန် ဟဲ့ ဘူင် တဲး အုဝ် ဇမ် ဒုက် တာင်. ဇဝ်ဖြာ ယီ ဒီ ဝီ ဘူင် ဝျီ့ ဒီ အန် ခဲ့ ပီ ဘူင် အန် ဒီ အုဝ်.
15 ဘော မဲ လုဝ် ဆာဒိက် ဒီ အန်. အန် ဟဲ့ ကာဘး ကာဆဝ် ဒီ ဂြုဝ်း ဇဝ်ဖြာ ပီ ကာလာင် အေ.
16 ဂေ ဒါ တာင် အီ ဆုင်ဖျာတ် အာမူ အုဝ်, ဒေါ ထူမ် ဂေ ဂြုဝ်း အုဝ် ဒေါ ဂုဝ် အန်, ဂိုက် အူ ဝီ မိူဝ် အာဝ် မိုဝ်း အီ ကွယ် ဘ့လာက် အုဝ်. ဂေ ဒွန် အီ ဟဲ့ တဝ် တူတ့် အုဝ်. လွင် အန် တီ, ကွဲ့ တဲး န့ ဘဲန် မှာပ် ဒီ ဂေ.
17 မာလဲ, ဇဝ်ဖြာ ယီ ကွယ် ရိုမ် ဒူပ် အုဝ်, ဝီ တဲး ပ့လူမ် တဲး ဟဲန့် ဒီ အုဝ်. တဲး အုဝ် ဝီ ပွိုန် ဒီ ကာလာင် ဆီချာ ဂြုဝ်း ဇဝ်ဖြာ, တဲး ဘော ဒူအီ အာမျုဝ် ဟဝ် ဒွန် မျုဝ် ပွိုန် ဒီ ထူမ်. ဒဲင် တီ ဇဝ်ဖြာ ဟဲ့ ချွတ် အုဝ်, ကွဲ့ တဲး မာခြင်ဆီ ပွိုန် ဒီ ကဝ့် အုဝ်.
18 ဇဝ်ဖြာ ဟဲ့ စွယ် အုဝ်, တဲး အုဝ် လွတ် ဒီ မျုဝ် အီ ဟာယ် အီ တူ မွှိုမ် ဒွန် မျုဝ်. အန် ဇဝ် ဒီ ဘော ယွတ် ဆီချာ အုဝ် တဲး အုဝ် ဇမ် ဂါင်ဟြာဝ်. အုဝ် အိူပ် အန် ဇဝ် အီ မိုဝ်း အာဖုင် ဒင်ခုဝ် တာင် ဆေဆေ. ဆာတူ.
19 တဲး မဲ ကာလာင် ဒီ အာခီလာ ဂါယ် ဖီခီလာ လွင် ဟဲ့ နမ်လှုဝ်း အုဝ် ဒီ ဂါယ်. တဲး မဲ ကာလာင် ဂြုဝ်း တီ ဘော ဒီ ဂေ ဒူအီ ခဲင် န့ဟူမ် အာအောနေဆီဘုဝ် တွိုန်.
20 အာရာထူ ဟဲ့ ဝီ ဂိူတ် ကွယ် ဒီ မိူင် ခုဝ်ရိန်ထူ. ဘော အာထုဝ်ဖီမူ, အုဝ် ဟဲ့ တဲး အန် ဝီ ဂိူတ် ကွယ် ဒီ မိူင် မီလေတ် ကူပ် ဟဲ့ ဆဝ်ဖိုဝ် အန်.
21 တဲး မဲ ဂျုဝ်ဂျာ ဒီ တး အာတ့် ဇမ် အာခြာဝ် ဂတ်. အာအူပူလူ, အာပူဒေ, အာလီနူ ဘော နာင် ကာလောဒီ ဘော ဂေ ဘီနွင် ခဲင် ဖိုင် ဇဝ် ယေဆူ ဘောကာဂ့လျီတ် ဟဲ့ နမ်လှုဝ်း မဲ.
22 တဲး ဇဝ်ဖြာ ကွယ် ရိုမ် ဒူပ် နဝ်း ဖွိုမ် မဲ ဘော ဂေဇူ ဘေ ဒွန် အီ.

TIT 1
1-4 အုဝ် အာပေါလူ အီ မုး ဒဲစေန့် ဇဝ်ဖြာ, အုဝ် ဒဲမ် ပဲ့ နီ ဒီ မဲ အာထီထူ အီ ပီ ဂွန် အာရာင် အုဝ် ကူပ် ညှိုမ် မဲ ပီ အုဝ်. အုဝ် ဘော မုး ဒူအီ ပီ ရဝ်း ပီ တိုယ် ဇဝ် ယေဆူ. ဇဝ်ဖြာ မိူဝ် ဟဲ့ အိုင် ဒီ ရဝ်း အုဝ်, တဲး အုဝ် စွယ် ဂေ ဒူအီ ပဲ့ ဟဲ့ ရဝ်း ဇဝ်ဖြာ, တဲး ဂေ ညှိုမ် အန်. အုဝ် ဘော လုဝ် စွယ် တဲး ဂေ နပ် နာ မုး နာ မှာန် အီ တဲး ဂေ ဒူပ် ဆီချာ ဇဝ်ဖြာ. ပီ ညှိုမ် ဂေ ဘော ပီ နပ် ဂေ, န့ တဲး ဂေ နှဝ့် န့ဒဝ့် ဒီ ပွိုန် အာဆာက် ကာမာယ် အီ ကွယ် ဆေဆေ. ဇဝ်ဖြာ အီ တူ နပ် ဒီ ကာလုဝ် မိူဝ်, အန် ဟဲ့ ဒွိုမ် ဒွါ ကာဒိက် ဆတ်ဇာ လွင် အန် တီ. ဆိန့် အာတ့် မိုဝ်း ကာဒါယ် ဂေ ဂါင်ဟြာဝ် ဇဝ်ဖြာ ဟဲ့ တဝ်း, အန် ဒီ ဒွါ အာဆာက် ကာမာယ် တီ ဒီ အေ. ဒေါ ဇမ် အာခြာဝ် အန်, ဇဝ်ဖြာ ဟဲ့ စ်ု အုဝ်, တဲး အုဝ် ကာလာင် ဂြုဝ်း ဇဝ်ဖြာ တီ, တဲး န့ လိုဝ်း ဆီချာ ဒီ အီ. အန် ဇဝ် ဟဲ့ အာပ် တဲး န့ ဘဲန် ဂါန် အုဝ်. အုဝ် မိူဝ် လုဝ် ကာလာင် ဒူပ် ဂြုဝ်း ဇဝ်ဖြာ အီ မုး အန် ဇဝ် အီ ချွတ် အေ. မဲ အာထီထူ, မဲ ဘော ညှိုမ် ပီ အုဝ်. တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ ဟဲ့ ချွတ် အေ ဂေဇူ မဲ ဘော ဒွါ နဝ်း ဂျီတ် ဒီ မဲ.
5 အုဝ် ဟဲ့ တဲး မဲ ကွယ် ခဲင် ဂုန် အိုမ် အီ စိူဝ် ကြေထာ. ခုဝ်, အုဝ် ဆီ တဲး မဲ ဝီ ဘူင် ဟွတ့် ခဲ့ ပီ ညှမ် ပွိုန် အုဝ် ဒီ ဘူင် ဒေါ လေး ဟာဝ် အုဝ် ဒူင် ကွယ် ဘေ တီ. အုဝ် စ်ု မဲ, တဲး မဲ ဒါင် ဒါ တာင် အီ အိုပ် ဖိုင် ဇဝ် ယေဆူ အီ ကွယ် ခဲင် ရဝ် ဒွန် ရဝ် ဘော ခဲင် မိူင် ဒွန် မိူင်.
6 ဒါ တာင် အီ ပွိုန် ဒီ အိုပ် ဖိုင် ဇဝ် ယေဆူ တီ, ကွဲ့ တဲး အီ ဟဝ် မိုဝ်း ဒီ ကာလာင် နာ တူ မွှိုမ် လွင် အန်. အန် လုဝ် ကွယ် ဆီချာ, လုဝ် မိုဝ်း အီဘိုန့် အူ ဝီ. ဂွန် အန် လုဝ် ညှိုမ် ဇဝ် ယေဆူ, ကွဲ့ တဲး အီ ဟဝ် မိုဝ်း ဒီ နဲ ဂွန် အန် တဝ်း, ဂေ မုး ဂွန် ဟာယ်, ဂွန် တူ ထူမ် ဂြုဝ်း ဂုန့် မာ.
7 ဒါ အီ ဘဲန် ဒါ တာင် ခဲင် ဖိုင် ဇဝ် ယေဆူ တီ, အန် ဟဲ့ ပွိုန် ဒီ ဘူင် ဂါန် ဇဝ်ဖြာ. ခုဝ်, အန် လုဝ် ကွယ် ဆီချာ. ကွဲ့ တဲး အီ ဟဝ် မိုဝ်း ဒီ ကာလာင် နာ တူ မွှိုမ် လွင် အန်. အန် လုဝ် မုး ဒူအီ အီ တူ ခါနှာပ် အီ, အီ တူ မိုဝ်း နဝ်း ကာဟဝ်း, အီ တူ မွက့် ပဝ်း, အီ တူ မိုဝ်း နဝ်း ဟာယ် နဝ်း မိူက်, အီ တူ ပီလွှက့် ဒီ အီ တဲး အန် ခြမ်.
8 အန် လုဝ် မုး ဒူအီ အီ ဒါခိုယ် ဒီ ရွုး ခဲတ့်, အီ နပ် ဒီ ရွက့် နာ ဘွတ် နာ မွှိုမ်, အီ ပဲ ဒီ အိုပ် ဒုဝ် ဘြိမ် အန်. အန် လုဝ် မုး ဒူအီ ဘွတ် အီ မိုဝ်း ဆာရေ, အီ မိုဝ်း နဝ်း ဆိူဝ် နဝ်း မှာန်.
9 အန် လုဝ် ဒူပ် ဆီချာ ဂြုဝ်း ဇဝ်ဖြာ အီ ကာအာပ် ညှိုမ် ပဲ့ ဟဲ့ ဒွိုမ် ဟေန် အန်. အန် ဘော လုဝ် နပ် ဒီ ဒိုဝ်း ဂြုဝ်း ဇဝ်ဖြာ အီ မုး အီ မှာန် တီ, ဝီ မာနုဝ် အီ ဟဝ် ဘော တဲး ပ့လူမ် တဲး ဟဲန့် ဒီ အီ. အန် ဘော လုဝ် နပ် ဒီ ဝီ ဝျီ့ ဆီချာ ဂြုဝ်း ဂေ အီ ကာလာင် ကာဘး ဒီ ဂြုဝ်း ဇဝ်ဖြာ အီ မုး အီ မှာန် တီ.
10 ခုဝ်, ဟဲ့ မိုဝ်း ဒူအီ ကိူန် အီ ဟဲ့ ကာဘး ဒီ ဒွန် မျုဝ်. ဂေ ဘော ဝီ ကာလာင် ဂြုဝ်း အီ တူ မိုဝ်း ဒီခုဝ် ဘော ကာလုဝ် အီ ဟဝ်. ကာတဲ ဒူအီ ဇိုဝ် တီ, န့ ဘော မုး ဂေ အီ မာနုဝ် တဝ်း, ဒူအီ ညှိုမ် ဇဝ် ယေဆူ လုဝ် ဒူပ် ဟိတ် ဒူအီ ယူဒါ, လုဝ် ဆွာ့ ဝဲန် ဟုန် လခါနာ အီမာယ်.
11 ဒူအီ ဂေ တီ, မဲ လုဝ် ခြဲ ဂေ, ကွဲ့ တဲး ဂေ ပွိုန် ဒီ မာနုဝ် အီ. ကူပ် ဆီ ပွိုန် ဂေ ရွိုန် ဂေ ခြိဝ်, ဂေ ဟဲ့ အိုပ် ဘဲန် န့ဟူမ် ဘဲန် န့ဟူမ်, ဝီ မာနုဝ် ပီ တူ ကာအာပ် မာနုဝ်.
12 ကာတဲ ဒူအီ အီ ကွယ် ခဲင် ဂုန် အိုမ် အီ စိူဝ် ကြေထာ, ဟဲ့ ဒွိုမ် မိုဝ်း ဒါ ဆာရာ အူ ဝီ, အန် ဟဲ့ ဒွိုမ် ကာလာင် လွင် ဒူအီ အာမျုဝ် အန်. အန် တဝ်း, “ဒူအီ ကြေထာ, ဂေ ဆီမာ ကာလုဝ် ဆေဆေ. ဂေ ဘော ပီ ဒုဝ် ဆတ် အီ ဟာယ် ကာဆဝ် ဘော ကြာန် ဘော ဟူမ် တာင် ဟူမ် ကိူန်.”
13 ပီ ကာလာင် အန် တီ, ဟဲ့ မှာန်. ခုဝ် အန် တီ တဲး မဲ မာနုဝ် ရာမ် ကာဆဝ် ဂေ, တဲး ဂေ ဝီ ညှိုမ် ဒူပ် နာ မုး နာ မှာန်,
14 ကွဲ့ တဲး ဂေ ဝီ ထူမ် အာဘိုမ် အီ တူ မိုဝ်း ဒီခုဝ် ပီ ခဲ ဂေ ဒူအီ ယူဒါ တွိုန်. ကွဲ့ တဲး ဂေ ဒူပ် ဒါရာ ဂေ ဒူအီ အီ ဘူင် ကာဘး ဒီ ဂြုဝ်း ဇဝ်ဖြာ အီ မုး အီ မှာန်.
15 အာဒါ ဂေ ဒူအီ အီ ဆီငါ ဘွတ် ဘော ဒွန် မျုဝ် ဟဲ့ ဆီငါ ဘွတ်. မာလဲ, အာဒါ ဂေ အီ မိုဝ်း နဝ်း ကာဒါတ့် အီ တူ ညှိုမ် တွိုန် အာဝ် မိုဝ်း ခေါ အူ မျုဝ် အီ ဆီငါ ဘွတ်. ခုဝ်, ပီ ဇေန့်ဇာ ဂေ ဘော ပီ ဆုင်ဖျာတ် ဂေ ခဲင် နဝ်း ဂေ, န့ ဟဲ့ ဟွတ့် ကာဒါတ့်.
16 မူတ့် ဂေ ပီ ဘော တဝ်း ဂေ နပ် ဇဝ်ဖြာ မိူဝ်, ပီ ဘူင် ဂေ န့ ဘော ဘျ, ဂေ ဟဲ့ ဝဲန် ဇဝ်ဖြာ. ဂေ ဘော မုး ဒူအီ အီ မွှိုမ် ကာအိး မွှိုမ် ဇွင့်. ဂေ မုး ဒူအီ တူ ထူမ် ဂြုဝ်း, တူ နပ် ဒီ ဘူင် နာ ဘွတ် နာ မွှိုမ်.

TIT 2
1 အီ မုး မဲ, တဲး မဲ မာနုဝ် ဒါရာ အီ ဒူပ် နာ မုး နာ မှာန်.
2 တဲး မဲ မာနုဝ် ဂေ အီမာယ် အီ ဟဲ့ ကတ် ဟဲ့ ဂဲ, တဲး ဂေ ပဲ ဒီ အိုပ် ဒုဝ် ဘြိမ် ဂေ, တဲး ဂေ မိုဝ်း ဆာရေ, ဘော နပ် ဒီ ဘူင် ဒူပ် အာငျာန် ဘွတ်. တဲး ဂေ ဘော ညှိုမ် ဘော ရွက့် ဆီချာ ဘော မိုဝ်း နဝ်း ခမ် ဒီ ယိူန် လှေန့်.
3 ဘော ဂေ ယာ ကတ် မိူဝ် ပါယ် တီ, တဲး ဂေ ဘူင် အီ ကာအာပ် ဘူင်, တဲး ဂေ ရုဝ်ဆေ ဇဝ်ဖြာ. ကွဲ့ တဲး ဂေ ဘဲန် ဒူအီ အီ ခဲ အာဂျာင် အီ ဟဝ် ဘော ယိုတ့် ပဝ်း, တဲး ဂေ ယီ နပ် ဒီ မာနုဝ် အီ ဟဝ် ဘူင် နာ ဘွတ် နာ မွှိုမ်.
4 ဆေ န့ ပါယ် တီ, ဂေ ဒီ ပွိုန် ဒီ မာနုဝ် ဂေ ယာ ဘာနှိုမ် တျီ့, တဲး ဂေ ယာ ဘာနှိုမ် တျီ့ တီ, ဝီ နပ် ဒီ ရွက့် အီမာယ် ဂေ ဘော ဂွန် ဂေ.
5 တဲး ဂေ ဘဲန် အီဘိုန့် အီ ပဲ ဒီ အိုပ် ဒုဝ် ဘြိမ် ဂေ ဘော မိုဝ်း နဝ်း လုယ် နဝ်း ဆီငါ. တဲး ဂေ ဘော နပ် ဒီ ယွတ် လိုမ်လာ န့ဟူမ် ဂေ, ဘော မိုဝ်း နဝ်း ကာဝေ အီ. တဲး ဂေ ဘော ခမ် ဒီ ထူမ် ဂြုဝ်း အီမာယ် ဂေ. ဆေ ဂေ ဘူင် ပါယ် တီ, အာဝ် မိုဝ်း အာဆေ အီ ပွိုန် ဒီ လုက်တာယ် ဂြုဝ်း ဇဝ်ဖြာ.
6 ဘော ဂေ အီမာယ် အီ ဆီ နှိုမ် မိူဝ်, တဲး မဲ မာနုဝ် ပါယ် တီ. မဲ လုဝ် ကာဆုး ဂေ, တဲး ဂေ ပဲ ဒီ အိုပ် ဒုဝ် ဘြိမ် ဂေ.
7 ဘော မဲ, ခဲ့ ပီ ဘူင် မဲ ဒွန် မျုဝ်, တဲး မဲ ဘူင် နာ ဘွတ် နာ မွှိုမ်, တဲး ဂေ ဘော နပ် ဒီ ညိုင် မဲ. တဲး မဲ ဘော မိုဝ်း နဝ်း ဆိူဝ် ဒီ မာနုဝ်, အာဝ် လုဝ် လင်ဂ့လွိုန်.
8 တဲး မဲ ကာလာင် နာ မုး နာ မှာန် ဆေဆေ. ကွဲ့ တဲး အီ ဟဝ် မိုဝ်း ဒီ နဲ ဘော ကာလာင် နာ တူ မွှိုမ် လွင် မဲ. ကွဲ့ တဲး ဂေ အီ ဘူင် ကာဘး တွိုန် မိုဝ်း ဒီ နဲန ခေါ အူ မျုဝ်, တဲး ဂေ ဝီ ဆာယ် အီ.
9 ဘော ဂေ အီ မုး မှာယ် အီ, တဲး မဲ မာနုဝ် ဂေ, တဲး ဂေ ခမ် ဒီ ထူမ် ဂြုဝ်း ဒါ ကာညာ ဂေ ဆေဆေ, တဲး ဂေ ဘော ဘူင် ပီ အိုင် ဒါ ကာညာ ဂေ ဒွန် မျုဝ်, ကွဲ့ တဲး ဂေ ဝီ ထဲန့် ဒါ ကာညာ ဂေ.
10 ကွဲ့ တဲး ဂေ ပြာ ဒီ ဒိုဝ်း ကြုဝ် ဒါ ကာညာ ဂေ, တဲး ဒါ ကာညာ ဂေ ဘော ပွိုန် ညှိုမ် နဝ်း ဂေ အာခါခ်ု. ပါယ် တီ န့ ဒီ တဲး ဒါ ကာညာ ဂေ ဘော နပ်, ဂြုဝ်း ပီ မာနုဝ် အေ လွင် ဇဝ်ဖြာ အီ ချွတ် အီ, န့ မိုဝ်း အာဂျိုဝ်.
11 ခုဝ်, ဇဝ်ဖြာ ဟဲ့ ဟွတ့် ဘျ ဂေဇူ အန် ဒီ ဒူအီ ဒွန် အီ, တဲး အန် ပွိုန် ဒီ ချွတ် ဒွန် အီ.
12 ပီ ဂေဇူ ဇဝ်ဖြာ တီ, န့ တဲး အေ နပ် ဒီ ဝး ပီ တူ အိုင် ဇဝ်ဖြာ, ဘော တူ ဒူပ် ပီ အိုင် ဒူအီ အီ တူ ညှိုမ် ဇဝ်ဖြာ. ဒေါ ကွယ် အေ ဇာတ် နီ, န့ ဘော စွယ် တဲး အေ နပ် ဒီ အိုပ် ဒုဝ် ဘြိမ် အေ, တဲး အေ မိုဝ်း ဆာရေ ဘော နပ် ဒီ ရုဝ်ဆေ ဇဝ်ဖြာ.
13 အေ လုဝ် ဘူင် ဇိုဝ် တီ ဒွန် မျုဝ် ဒေါ နှဝ့် အေ ဇဝ် ယေဆူ အီ မုး ပီ နှဝ့် န့ဒဝ့် အေ. ပန် ဒီ တး ဇဝ် ယေဆူ အီ ဟဲ့ ချွတ် အေ, အီ မုး ဇဝ်ဖြာ အီ ဘွတ် မျာတ် ပီ ကြိုပ် အေ, အန် ဒီ မိုဝ်း အာဖုင် ဒင်ခုဝ် တာင်.
14 ဇဝ် ယေဆူ ဟဲ့ ခမ် ဒီ ဝဲန် အာဆာက် ဒုဝ် ဘြိမ် အန် ကူပ် အေ, တဲး အန် ပွိုန် ဒီ ထုတ် လေး အေ ခဲင် အီ တူ မွှိုမ် ဒွန် မျုဝ်, အန် တဲး အေ ဝီ မိုဝ်း နဝ်း လုယ် နဝ်း ဆီငါ, တဲး အေ ဘဲန် အာမျုဝ် အန်, တဲး အေ ဘော မိုဝ်း နဝ်း ဆီ ဘူင် နာ ဘွတ် နာ မွှိုမ် ဆေဆေ.
15 လွင် အန် တီ ဒွန် မျုဝ် တဲး မဲ မာနုဝ် ဂေ အီ ညှိုမ် ဇဝ် ယေဆူ ခဲင် မိူင် ကြေထာ. မဲ မိုဝ်း ပွုန် ဒီ ကာဆုး ဂေ, တဲး ဂေ ဘူင် နာ မွှိုမ် ဘော ဒမ် ဆာဒိက် ဒီ ဂေ, ကွဲ့ တဲး ဂေ ကာလိုပ်. ကွဲ့ တဲး အာဆေ ပွိုန် ဒီ လုက်တာယ် မဲ.

TIT 3
1 တဲး မဲ ကာလာင် ဒီ ဂေ ဒူအီ, တဲး ဂေ လှုဝ်း လွင် လုဝ် ခမ် ဂေ ဒီ ဂူမ် ဒါ တာင် အီ အိုပ် မိူင်, ဘော ဂေ အီ မိုဝ်း ပွုန်. တဲး ဂေ ထူမ် ဂြုဝ်း ဂေ ဒါ တာင် ဘော ဖြူမ် ဒီ ဘူင် နာ ဘွတ် နာ မွှိုမ် ဒွန် မျုဝ်.
2 တဲး မဲ ကာလာင် ဒီ ဂေ, ကွဲ့ တဲး ဂေ လုက်တာယ် အာဆေ. တဲး ဂေ ကာလဝ့် ဒီ ဒွန် အီ, တဲး ဂေ ခမ် ဒီ ယိူန် ဘော ကာဖာ ဒါင် အီ ဟဝ်, တဲး ဂေ မိုဝ်း နဝ်း ဂူမ် နဝ်း တျီမ်.
3 အာတ့် နီ ဘော အေ ဟဲ့ ကာလိုပ်, တူ နပ် ဒီ ကာဖာ, တူ နပ် ဒီ ထူမ် ဂြုဝ်း အီ. အေ မိူဝ် ဟဲ့ ဒွိုမ် ဘဲန် ပီ မှာယ် အီ လုဝ် ဘူင် နာ တူ မွှိုမ် ဒွန် မျုဝ် ဘော ဘူင် မီ အီ ကျဝ် ဒီ နဝ်း အေ. ဒေါ အန် တီ အေ မိူဝ် ဟဲ့ ဘူင် နာ ဟာယ် နာ မိူက် ဘော လှယ် အီ ဟဝ်. ဆေ အီ ဟဝ် ဟဲ့ ဇွင့် အေ, အေ မိူဝ် ဝီ ဇွင့် ဂေ.
4 မာလဲ, အေ ပီ ဘော ဟဲ့ ဘူင် ပါယ် တီ မိူဝ်, ဇဝ်ဖြာ ယဲ့ ဟဲ့ ဘျ ဒီ အေ ခဲ့ ရွက့် အန် ဘော ခဲ့ ကာဝေ အန် ဒီ အေ. အန် မုး အန် ဇဝ် အီ ချွတ် အေ.
5 အန် ဇဝ် ဟဲ့ ချွတ် အေ တဲး အေ လွတ်. လွင် အန် တီ, အာဝ် မုး ကူပ် ဘူင် အေ နာ ဘွတ် နာ မွှိုမ်. န့ မုး ကူပ် ရွက့် ကာဝေ ဇဝ်ဖြာ ဒီ အေ. အန် ဟဲ့ ချွတ် အေ ဒေါ ဝဲန် အန် မှာပ် အေ, တဲး န့ ပီ အီ ဘာယ် ဝဲန် ကာဒိး ခဲင် အိုမ်. အန် ဟဲ့ ဒွါ နဝ်း ဖွိုမ် အန် ဒီ အေ, တဲး အေ မိုဝ်း အာဆာက် ကာမာယ်, တဲး အေ ဘဲန် ပီ ဒူအီ ကာမာယ်.
6 ကူပ် ညှိုမ် အေ ဇဝ် ယေဆူ, ဇဝ်ဖြာ ဟဲ့ ဒွါ နဝ်း ဖွိုမ် အန် ဒီ အေ, တဲး န့ ကိူန် ကာဆဝ်.
7 ကူပ် ဟဲ့ ဂေဇူ အန် ဇဝ် ဒီ အေ, အန် အာဝ် ဟူ တဝ်း အေ မိုဝ်း မှာပ်. အန် ဟဲ့ တဲး အေ ဝီ ဘဲန် ဂွန် ဇဝ်ဖြာ, ဝီ တဲး အေ နှဝ့် န့ဒဝ့် ဒီ ကွယ် ရိုမ် ဒူပ် အန် ဆေဆေ.
8 ဂြုဝ်း နီ ဟဲ့ မုး ဂြုဝ်း မှာန်, ဟဲ့ မွှိုမ် ညှိုမ်. အုဝ် မိူဝ် ဆီ တဲး မဲ ကာလာင် ခဲမ် ဂြုဝ်း နီ, တဲး ဂေ အီ ဟဲ့ ညှိုမ် ဇဝ်ဖြာ ဘော မိုဝ်း နဝ်း ဆီ ဘူင် နာ ဘွတ် နာ မွှိုမ်. လွင် အန် တီ, ဒဲင် ဟဲ့ မုး နာ မွှိုမ်, န့ ဘဲန် အာဂျိုဝ် ဘော ဒီ ဂေ ဒူအီ ဘောကာဂ့လျီတ်.
9 တဲး မဲ ဝး ဂြုဝ်း အီ တူ မိုဝ်း ဒီခုဝ်, ဂြုဝ်း အီ လာယ် ကာအေး ကာထဲန့် ကူပ် ဇာရာင် န့ကြိုဝ်း ဂေ ခြိုဝ် ဘော ကူပ် ဒါရာ. လွင် ဇိုဝ် တီ, န့ တူ မိုဝ်း ဒီခုဝ်. အာဝ် ဘဲန် အာဂျိုဝ် မာဆေ.
10 ဆေ န့ မိုဝ်း ဒူအီ အီ ဘူင် တဲး အီ လာယ် ကာယဝ်း ကာရေး, ဒမ် ဆာဒိက် ဒီ အန် အူ ဇေန့် အာ ဇေန့်. ဆေ အန် တူ ထူမ်, ကွဲ့ ဟူ မာတ် အန် မုး ဒူအီ အီ ညှိုမ် ဇဝ်ဖြာ.
11 တဲး မဲ နပ် ဆီချာ, ဒူအီ ဇိုဝ် တီ, အန် မုး ဒူအီ အီ ကဝ် အီ ပျာတ့် အီ ဟဝ်. အန် ပီ ဘော ဟဲ့ နပ်, အန် ဟဲ့ ကာလိုပ် မိူဝ်, အန် နဲ့ အီ ဘူင် မှာပ်. နဝ်း ဘြိမ် အန် ဟဲ့ ဝီ ဒမ် မှာပ် ဒီ အန်.
12 အုဝ် ဟဲ့ တဝ်း ဒီ စ်ု အာဒေမာတ် ဟာဝ် ဒူင် ကွယ် မဲ. ဆေ အာဝ် မုး အန်, အာထူခိတ် အီ ဒီ ဟာဝ် ဒူင် ကွယ် မဲ. ဆေ ဝီ မှဝ် ဘော ဟဲ့ တး ဇမ်, တဲး မဲ ဝီ ဂျုဝ်ဂျာ ဒီ တး ဒူင် ကွယ် အုဝ် ဒီ မိူင် နီကောဘာလီ. အုဝ် ဟဲ့ ဆုင်ဖျာတ် ဒီ ကွယ် ဒီ တီ, တဲး န့ ကော ပွုန် အာခြာဝ် ဂတ်.
13 တဲး မဲ ဂျုဝ်ဂျာ ဒီ စွယ် ဒါ ဆာရာ အာစေနာ အီ မုး ဒါ တာင် အီ ဆုင်ဖျာတ် အာမူ အီ. တဲး မဲ စွယ် ဘော ဒါ ဆာရာ အာဖောလူန်. တဲး ဂါယ် ပွိုန် ဒီ စေဝ် လေး န့တေန့်, တဲး ဂါယ် မိုဝ်း ခဲ့ ပီ လုဝ် ဂါယ်.
14 တဲး ဖိုင် အေ ဒွန် အီ ဖိုက် ဒီ ဟေန် ဒီ ဘူင် နာ မွှိုမ်, တဲး အေ ပွိုန် ဒီ စွယ် ဒူအီ အီ တူ မိုဝ်း မာဆေ. ကွဲ့ တဲး အေ ဘဲန် ဒူအီ အီ တူ မိုဝ်း ဒီခုဝ်.
15 ဂေ အီ ကွယ် ရိုမ် ဒူပ် အုဝ် ဒွန် အီ ဘော နမ်လှုဝ်း မဲ. ဘော အုဝ် နမ်လှုဝ်း ဂေ ဘီနွင် အီ ရွက့် အုဝ် ကူပ် ညှိုမ် အေ ဇဝ် ယေဆူ. တဲး ဇဝ်ဖြာ ဂေဇူ ဘေ ဒွန် အီ.

PHM 1
1 အုဝ် အာပေါလူ အီ ဟဲ့ ကွယ် ခဲင် ကာပိုမ် ကူပ် ညှိုမ် အုဝ် ဇဝ် ယေဆူ, အုဝ် ဒဲမ် ပဲ့ နီ တိုယ် ဒီ မဲ အာဖီလေမူန်. ဘော ဝါ အုဝ် အာထီမုဝ်ထေ ဟဲ့ နမ်လှုဝ်း မဲ. မဲ မုး ဂိုက် ပီ ရွက့် ယာယ်. မဲ ဘော ဘူင် ရိုမ် ဂါန် ဇဝ်ဖြာ ဒူပ် ယာယ်.
2 ဘော နာင် အေဘီ အီ မုး ဝါ အေ ကူပ် ညှိုမ် အေ ဇဝ် ယေဆူ, ဘော အာခဲပူ အီ ဟဲ့ ဘဲန် ဂိုက် အုဝ် ဘူင် ဂါန် ဇဝ်ဖြာ ဒူပ် အုဝ်, ဘော ဂေ ဒူအီ ခဲင် ဖိုင် ဇဝ် ယေဆူ အီ တး ကာဇု ခဲင် ကာင် မဲ, အုဝ် ဆီ တဲး ဘေ ဘောကာဂ့လျီတ် တိး ပဲ့ နီ.
3 ဘော အုဝ် ဘော အာထီမုဝ်ထေ အီ ညှိုမ် ဇဝ် ယေဆူ ပီ အုဝ်, ယာယ် မှာန့်, တဲး ဇဝ်ဖြာ အီ မုး ဂုန့် အေ ဂေဇူ ဘေ ဘော ဒွါ နဝ်း ဂျီတ် ဒီ ဘေ, တဲး ဘော ဇဝ် ယေဆူ အီ မုး ဒါ ကာညာ အီ အိုပ် အေ မွင့်ကာရာ ဒွါ ဒီ ဘေ ပါယ် တီ.
4 ဒွန် ဇေန့် ဒေါ ဆာခိုဝ် အုဝ် ဒါင် မဲ, အုဝ် ဘော ဒါင် ဂုင် ဂေဇူ ဒီ ဇဝ်ဖြာ.
5 ခုဝ်, အုဝ် ဟဲ့ ယိုဝ် လွင် ပီ ပါယ် မဲ ဒီ ညှိုမ် ဘော ရွက့် ဇဝ် ယေဆူ, ဘော ရွက့် ဂေ ဒူအီ အီ ညှိုမ် ဇဝ် ယေဆူ ဒွန် အီ.
6 လွင် ပီ ဆာခိုဝ် အုဝ်, အုဝ် ဆာခိုဝ် တဲး မဲ အွန် ဒီ ကာလာင် လွင် ပီ ညှိုမ် မဲ ဒီ အီ ဟဝ်. အုဝ် ဘော ဆာခိုဝ် တဲး န့ ကာလှုး ဒီ မဲ လွင် အီ ဘွတ် အီ မွှိုမ် ဒွန် မျုဝ် ပီ ဒွါ ဇဝ်ဖြာ ဒီ အေ ကူပ် ညှိုမ် အေ ဇဝ် ယေဆူ.
7 အိုယ် မဲ ဝါ အုဝ်, ကူပ် ဟဲ့ ရွက့် မဲ ပါယ် တီ, န့ ဟဲ့ ဘဲန် နဝ်း ဒါခိုယ် ဒီ ဂေ ဒူအီ အီ ညှိုမ် ဆီချာ ဒွန် အီ. ဘော အုဝ် ဟဲ့ ခူယ် ကာဆဝ် ဘော ဘဲန် ပ့လူမ် ဒီ နဝ်း အုဝ် ကူပ် လွင် အန် တီ.
8 ခုဝ်, ဆေ ဒီ ကာလာင် ခါခ်ု, ကူပ် ညှိုမ် အုဝ် ဇဝ် ယေဆူ အုဝ် ပွိုန် ဒွါ အာမိင် ဒီ မဲ, တဲး မဲ ဘူင် ပီ ကာအာပ် ဘူင်.
9 မာလဲ, ကူပ် လာယ် ရွက့် အာယ်, အုဝ် မှာန့် ဒီ မဲ. အုဝ် အာပေါလူ, အုဝ် ဟဲ့ မုး ဒူအီ ကတ် အီ ကွယ် ခဲင် ကာပိုမ် ကူပ် ညှိုမ် အုဝ် ဇဝ် ယေဆူ. အုဝ် ဆီ မှာန့် ဒီ မဲ.
10 အီ မုး အာအောနေဆိမ်, အန် ဟဲ့ ဘဲန် ပီ ဂွန် အုဝ် ဒေါ ကွယ် အုဝ် ခဲင် ကာပိုမ် နီ.
11 အာတ့် နီ, အန် ပီ ဆ ဘဲန် အာဂျိုဝ် ဒီ မဲ မိူဝ်, ဒေါ တီ နီ, ဟဲ့ ဝီ ဘဲန် အာဂျိုဝ် ဒီ အာယ် ဘော အာ ဝီ.
12 အုဝ် ဟဲ့ စ်ု အန် ဝီ ဝေန့် ဒူင် ကွယ် မဲ. ဟဲ့ ပီ အုဝ် တိုယ် နဝ်း အုဝ် ဒီ မဲ. တဲး မဲ ရွုး အန်.
13 အုဝ် ဟဲ့ ဆီ တဲး အန် ကွယ် လိုမ်လာ အုဝ် ကာဒါင် မဲ ဒေါ ကွယ် အုဝ် ခဲင် ကာပိုမ် နီ ကူပ် ကာလာင် အုဝ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်.
14 မာလဲ, ဆေ မဲ တူ ဘျုဝ် ဒီ နဝ်း, အုဝ် မိူဝ် တူ ဆီ တဲး အန် စွယ် အုဝ်. အုဝ် ဆီ တဲး မဲ ဘူင် ဒူပ် နဝ်း မဲ တီ. ဆေ မဲ ညှမ် ဖြူမ်, အုဝ် မိူဝ် တူ ဆီ တဲး မဲ ဘူင် ခေါ အူ မျုဝ် အာဒါ အုဝ်.
15 အုဝ် ထာင် အာအောနေဆိမ် ဟဲ့ ကာဂဝ်း ဒီ မဲ အာဒါ အီ စဲက် အူ ကာစန်, န့ တဲး အန် ပီ ဝီ ပွိုန် ဒီ ကွယ် ရိုမ် ဒူပ် မဲ ဆေဆေ.
16 ကွဲ့ ဟူ တဲး အန် ဘဲန် မှာယ် မဲ. အန် ဟဲ့ မွှိုမ် လွှိုမ် မှာယ် မဲ. အန် ဟဲ့ ပီ ဝါ မဲ ကူပ် ညှိုမ် အန် ဇဝ် ယေဆူ. အန် ဘော မုး ဝါ ပီ ရွက့် အေ. အုဝ် ဟဲ့ ရွက့် အန် ခါခ်ု. အုဝ် ထာင် မဲ မိူဝ် ဒီ ဝဲ ရွက့် အန် ကူပ် မုး အန် မှာယ် မဲ, ဘော ကူပ် ဟဲ့ ဘဲန် အန် ဝါ မဲ ဒေါ ညှိုမ် အန် ဇဝ် ယေဆူ.
17 ပါယ် တီ, ဆေ မဲ မာတ် အုဝ် မုး ဂိုက် အီ ဘူင် ရိုမ် ဂါန် ဒူပ် မဲ, တဲး မဲ ရွုး ဝိဝ် အန်. တဲး န့ ပီ မဲ ရွုး အုဝ်.
18 ဆေ အန် ဘော ဟဲ့ မိုဝ်း ဒီ လုတ့် မဲ မင် မျုဝ် ဘော ထုက် နီ မဲ, မာတ် တဲး န့ ပီ အုဝ် အီ ထုက်.
19 အုဝ် အာပေါလူ ဟဲ့ ဒဲမ် ပဲ့ နီ တဝ်း, အုဝ် အီ ဒီ ဝီ ဝျီ့ တူတ့် ဒွန် မျုဝ် ဒီ မဲ. အုဝ် ယီ တူ ကာလာင် လွင် မဲ ဆီ ထုက် နီ အုဝ် ကူပ် ညှိုမ် မဲ ဇဝ် ယေဆူ အီ ဟဲ့ ဒွါ အာဆာက် ကာမာယ် ဒီ မဲ.
20 အိုယ် မဲ ဝါ အုဝ်, တဲး မဲ ဘူင် တဲး နဝ်း အုဝ် ဒါခိုယ်, တဲး မဲ ဂေဇူ အုဝ် ကူပ် ညှိုမ် မဲ ဇဝ် ယေဆူ.
21 အုဝ် ဒဲမ် ပဲ့ နီ တိုယ် ဒီ မဲ, ဘော ညှိုမ် ဆီချာ မဲ ဒီ ထူမ် ဂြုဝ်း ပီ မှာန့် အုဝ် ဒီ မဲ. မဲ ဒီ ဘော ဘူင် လွှိုမ် ပီ မှာန့် အုဝ် တီ.
22 ဒဲင် တီ, တဲး မဲ မ့ပြာယ် အုန် ဒူင် ဒီ အိတ် အာဒါ အုဝ်. အုဝ် ဘော နှဝ့် န့ဒဝ့် ဇဝ်ဖြာ ဒီ ထူမ် ဂြုဝ်း ပီ ဆာခိုဝ် ဘေ, ခ့ဝါင် တဲး အုဝ် ဟာဝ် ဒူင် ကွယ် ဘေ.
23 အာအေပါဖ အီ ဟဲ့ ကွယ် ခဲင် ကာပိုမ် ဒူပ် အုဝ် ကူပ် ညှိုမ် အန် ဇဝ် ယေဆူ, အန် ဘော နမ်လှုဝ်း မဲ.
24 ဘော ဂေ အီ ဘူင် ဂါန် ရိုမ် ဒူပ် အုဝ်, အီ မုး အာမာကူ, အာရီထာခူ, အာဒေမာတ်, ဘော အာလူကာ, ဂေ ဒွန် အီ ဘော နမ်လှုဝ်း မဲ.
25 တဲး ဇဝ် ယေဆူ အီ မုး ဒါ ကာညာ အီ အိုပ် အေ ဂေဇူ ဘေ ဘော ကွယ် ရိုမ် ဒူပ် ဘေ ခဲင် နဝ်း ခဲင် ဖွိုမ် ဘေ.

HEB 1
1 အာတ့် နီ ဟဲ့ လှေန့် ကာဆဝ်, ဇဝ်ဖြာ ဟဲ့ စ်ု ဂေ ဒူအီ အီ ဘျာန် ဂြုဝ်း ဇဝ်ဖြာ တဲး ဂေ ကာလာင် ဒီ ဂေ ဂုန့် ဒင် အေ ဘဲန် ဇေန့် ဘဲန် ဇေန့်. န့ ဘော ဟဲ့ မိုဝ်း ဘဲန် မျုဝ် ဘဲန် မျုဝ် ပီ ပါယ် ဇဝ်ဖြာ ဒီ ကာလာင် ဂြုဝ်း ဒီ ဂေ.
2 အာတ့် ဒီ တူတ့် ဇာတ် နီ, ဇဝ်ဖြာ ယီ ဟဲ့ တဲး ဂွန် အန် ကာလာင် ဂြုဝ်း ဒီ အေ. ဇဝ်ဖြာ ဟဲ့ ဒွိုမ် တဲး ဂွန် အန် တီ ဘူင် ဒွန် မျုဝ်, တဲး န့ မိုဝ်း. အန် ဒီ ဘော အာပ် တူတ့် ဒွန် မျုဝ် ဒီ ဂွန် အန် တီ.
3 ဂွန် ဇဝ်ဖြာ တီ, အန် ဘော ပီ ဘ့လာင် အီ တဲး န့ လိုဝ်း အာဖုင် ဒင်ခုဝ် ဇဝ်ဖြာ. အန် မိူဝ် ဘျ ဆီချာ တူတ့် ဒွန် မျုဝ် ပီ ပါယ် ဇဝ်ဖြာ. ဂြုဝ်း ပီ ကာလာင် အန် ဘော မိုဝ်း ပွုန် ဒီ ယွတ် မဲန် တူတ့် ဒွန် မျုဝ် ဒဲင် ကာဒါယ် နီ, ကွဲ့ တဲး န့ လိုဝ်. ဝါယ် ဟဲ့ ဟွတ့် အန် ဂဝ်း ဝဲန် မှာပ် ဒူအီ ဘောကာဂ့လျီတ်, အန် ဟဲ့ ဝီ ဟုဝ့် ဂါင်ဟြာဝ် ဝီ ကွယ် ဘ့လာက် အာအး ဇဝ်ဖြာ အီ အိုပ် တူတ့် ဒွန် မျုဝ်.
4 ဂွန် ဇဝ်ဖြာ တီ မိူဝ်, ဟဲ့ ဘွတ် ဟဲ့ မျာတ် လွှိုမ် ဂေ အာမူ အာမာတ် ဇဝ်ဖြာ ဘောကာဂ့လျီတ်. ခုဝ်, အာယာ ပဲ့ ဟဲ့ ဒွါ ဇဝ်ဖြာ ဒီ အန်, န့ ဟဲ့ တာင် လွှိုမ် အာယာ ပဲ့ ဟဲ့ ဒွါ ဇဝ်ဖြာ ဒီ ဂေ အာမူ အာမာတ် အန်.
5 ဇဝ်ဖြာ တူ ဒွိုမ် ကာလာင် ဒီ ဂေ အာမူ အာမာတ် အန် ခေါ အူ ကာဒင် တဝ်း, “မဲ မုး ဂွန် အုဝ်. အာတိုဝ် နီ အုဝ် ဟဲ့ ဘဲန် ဂုန့် မဲ.” အန် မိူဝ် တူ ကာလာင် လွင် အာမူ အာမာတ် ဒေါ ဟဲ့ တဝ်း အန်, “အုဝ် ဒီ ဘော ဘဲန် ဂုန့် အန်, အန် ဒီ ဘော ဘဲန် ဂွန် အုဝ်.”
6 ဒေါ တိုယ် ဇဝ်ဖြာ ဂွန် အန် အီ မုး ဂွန် ဂိန့်, တဲး အန် လူင် ဒဲင် ကာဒါယ် နီ, အန် ပီ ဝီ တဝ်း, “တဲး ဂေ အာမူ အာမာတ် ဇဝ်ဖြာ ဘောကာဂ့လျီတ် ကြိုပ် အန်.”
7 လွင် ဂေ အာမူ အာမာတ် ဇဝ်ဖြာ တီ, ဇဝ်ဖြာ ယီ တဝ်း, “ဇဝ်ဖြာ ဒီ တဲး ဂေ ပီ ခုန်. ဂေ ဒီ ဘဲန် ပီ ဆုတ့် ပီ စ်ု အန်. ဇဝ်ဖြာ ဒီ တဲး ဂေ ပီ ပ့လဲ့ ငဝ်.”
8 လွင် ဂွန် ဇဝ်ဖြာ တီ, အန် ပီ ဝီ တဝ်း, “အိုယ် မဲ ဇဝ်ဖြာ, မဲ ဒီ ဘော အိုပ် မိူင် မဲ ဆေဆေ. မဲ ဇဝ် ဒီ ဘော အိုပ် ဆိူဝ် ဆိူဝ် မှာန် မှာန် ဒူအီ ခဲင် မာန် မိူင် မဲ.
9 မဲ ဇဝ် ဘော ရွက့် နာ ဆိူဝ် နာ မှာန်, ယီ ဇွင့် နာ စီစိဝ်. ခုဝ်, ဇဝ်ဖြာ ပီ ကြိုပ် မဲ တီ, အန် ဟဲ့ တဲး မဲ မိုဝ်း နဝ်း ဒါခိုယ်, တဲး န့ ပီ အန် ဟဲ့ ဒိုဝ်း နာမန် ဖဝ်း ဒီ ဂိန့် မဲ. အန် ဘော မျုက် မဲ, တဲး မဲ တာင် လွှိုမ် ဂေ ဂိုက် မဲ ဒွန် အီ.”
10 အန် ဇဝ် ပီ ဝီ ကာလာင် ပေါ အူ မျုဝ် တဝ်း, “အိုယ် မဲ ဇဝ်, ဒေါ ဂုဝ် မဲ ဟဲ့ ဖာန် ဘ့လေး ကာဒါယ်. မဲ ဟဲ့ ဘူင် ဘော ဂါင်ဟြာဝ်.
11 ဇိုဝ် တီ, ဒွန် မျုဝ် န့ ဒီ လိုဝ် တူတ့်. မဲ ဇဝ် ယီ ကွယ် ဆေဆေ. ပဲ့ ဟဲ့ ဘူင် မဲ ဒွန် မျုဝ်, န့ ဒီ ဘော လိုဝ် ပီ ခြိုင် ပီ တာ အီ.
12 မဲ ဇဝ် ဒီ ဘော ကာဘွာ ဇိုဝ် တီ, ပီ ဒူအီ ကာဘွာ ခြိုင် ဘြိမ်. မဲ ဇဝ် ဒီ ဘော ကာပ့လုတ် ဇိုဝ် တီ, ပီ ဒူအီ ကာပ့လုတ် ခြိုင် ပီ တာ ဂေ. မဲ ဇဝ် ယီ တူ ဘ့လိူင် ဒေါ မှဝ်. အာဆာက် မဲ မိူဝ် တူ နပ် ဒီ တူတ့် ဒေါ မှဝ်.”
13 ဇဝ်ဖြာ မိူဝ် တူ ဒွိုမ် ကာလာင် ဒီ ဂေ အာမူ အာမာတ် အန် ခေါ အူ ကာဒင် တဝ်း, “တး တုတ့် ဘ့လာက် အာအး အုဝ်, တဲး န့ ကော ဇမ် ပန် ဒီ တဲး အုဝ် မဲ အွင် တူတ့် ရန်ဆူ မဲ ဘောကာဂ့လျီတ်, တဲး န့ ပီ မဲ ဟဲ့ ညဲတ့် ဂေ.”
14 အာမူ အာမာတ် ဇဝ်ဖြာ ဂေ တီ, ဂေ ဘော မုး ဝီညာန် ပီ စ်ု ဇဝ်ဖြာ, တဲး ဂေ စွယ် ဒူအီ ပီ ဒီ ချွတ် ဇဝ်ဖြာ.

HEB 2
1 ကူပ် န့ ပါယ် တီ, အာရေ အန် ဟဲ့ တာင် ကာဆဝ်, တဲး အေ ဝဲ ထူမ် ဆီချာ ဂြုဝ်း ဇဝ်ဖြာ ပဲ့ ဟဲ့ ဒွိုမ် ထူမ် အေ, ကွဲ့ တဲး အေ ပိဝ် ဒေါ မှဝ်, ကွဲ့ တဲး အေ ကြဲ ဒီ လာယ် ကာယာန် ဒီ ဇဝ်ဖြာ.
2 ခုဝ်, ဒါရာ ပီ ကာလာင် ဂေ အာမူ အာမာတ် ဇဝ်ဖြာ ဒီ ဂေ ဂုန့် ဒင် အေ ဒေါ မွိုန်, န့ ဟဲ့ မုး ဟဲ့ မှာန်. အာဆေ ဟဲ့ ကာလိုပ် ဟဲ့ လုတ့် ဒါရာ တီ, အန် မိူဝ် ဟဲ့ ကာဒုး ဒီ ခမ် မှာပ် အန်.
3 န့ ဘော ပါယ် တီ. ဆေ အေ တူ ထူမ် ဂြုဝ်း ဇဝ်ဖြာ အီ မိုဝ်း ပွုန် တာင် အီ ပွိုန် ချွတ် အေ, မှဝ် အေ ဒီ ပါယ် ဒီ လွတ်.း ဂြုဝ်း အီ ပွိုန် ချွတ် အေ တီ, ဇဝ်ဖြာ ဟဲ့ ကာလာင် အုန် ဒီ အာတ့်, တဲး ဂေ အီ ဟဲ့ ပွိုန် ဒီ ထူမ် ဝီ ကာလာင် ဒီ အေ တဝ်း, န့ ဟဲ့ မုး ဟဲ့ မှာန်.
4 ဘော ဇဝ်ဖြာ ဟဲ့ တဲး အေ နပ်, ဂြုဝ်း တီ ဟဲ့ မုး ဟဲ့ မှာန်. ခုဝ်, အန် ဟဲ့ ဘူင် အီ မွှိုမ် အာမ် ကာဆဝ် ဘဲန် မျုဝ် ဘဲန် မျုဝ် အီ ဘျ ပွုန် အန်. အန် ဇဝ် မိူဝ် ဟဲ့ တဲး ဂေ ပွိုန် ဂေဇူ ဘဲန် မျုဝ် ဘဲန် မျုဝ် ပီ ဒွါ နဝ်း ဖွိုမ် ဇဝ်ဖြာ, တဲး န့ ဒူပ် ပီ အိုင် ဇဝ်ဖြာ.
5 ဆေ အေ ကာလာင် လွင် ကာဒါယ် ကာမာယ် ပီ ဒီ ဘူင် ဇဝ်ဖြာ ဒီ တဲး အေ ကွယ် နာ ခဲင်, ဇဝ်ဖြာ တူ အာပ် ကာဒါယ် တီ ဒီ အာမူ အာမာတ် အန်, တဲး ဂေ ဘဲန် ဒါ တာင် အီ အိုပ် ကာဒါယ် တီ.
6 န့ ယီ ဟဲ့ မိုဝ်း ဒူအီ အူ ဝီ, အန် ဟဲ့ ဒွိုမ် ကာလာင် လွင် အန် တီ. အန် ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “အိုယ် မဲ ဇဝ်ဖြာ, ဒူအီ တူ မိုဝ်း ဒီခုဝ် မာဆေ. မဲ ယီ တူ ပိဝ် ဂေ. အာမျုဝ် ဒူအီ ဘော ဒွန် မျုဝ် အာဝ် ခိုက် မာဆေ. မဲ ယီ ယွတ် မဲန် ဂေ.
7 မဲ ဇဝ် ဟဲ့ တဲး အာယာ ဒူအီ ယူမ် ဂေ အာမူ အာမာတ် ဇဝ်ဖြာ အီ စဲက်. မဲ ဇဝ် ယီ တဲး ဒူအီ ဝီ မိုဝ်း အာဖုင် ဒင်ခုဝ် ဘော ဆာရေ, တဲး န့ ပီ မဲ ဟဲ့ စှိုပ် မင်ဂိုမ် ဒီ ဂိန့် ဂေ.
8 မဲ ဇဝ် ဟဲ့ ဝီ တဲး ဂေ အိုပ် တူတ့် ဒွန် မျုဝ်.” ခဲင် ဘပ် ဇဝ်ဖြာ ဟဲ့ ဒဲမ် ပါယ် တီ. ပီ တဝ်း ဇဝ်ဖြာ ဒီ တဲး ဒူအီ အိုပ် တူတ့် ဒွန် မျုဝ် တီ, န့ တူ မိုဝ်း ခေါ အူ မျုဝ် ပီ တူ ပွိုန် အန် ဒီ အိုပ်. မာလဲ, အေ ယီ ညှမ် ယိုဝ် ဂေ ဒူအီ အိုပ် တူတ့် ဒွန် မျုဝ် တီ.
9 အေ ယီ ဟဲ့ ယိုဝ် ဇဝ် ယေဆူ. ဇဝ်ဖြာ ဟဲ့ တဲး အန် ယူမ် ဂေ အာမူ အာမာတ် ဇဝ်ဖြာ အာဒါ အီ စဲက်. ကူပ် ခမ် အန် ဒီ ယမ် ကာဒါင် ဒူအီ ဒွန် အီ, အန် ဟဲ့ ဝီ မိုဝ်း ဆာရေ ဘော အာဖုင် ဒင်ခုဝ် အီ ပီ အန် စှိုပ် မင်ဂိုမ်. ပါယ် တီ, န့ မုး ပီ ဂေဇူ ဇဝ်ဖြာ အီ ဟဲ့ တဲး အန် ခမ် ဒုက်, ခမ် ဒီ ယမ်, ကွဲ့ တဲး အေ ဒွန် အီ ဝီ လုဝ် ခမ်.
10 ဇဝ်ဖြာ အီ ဟဲ့ ဖာန် ဘ့လေး ဒွန် မျုဝ် ဘော လိုမ်လာ ယွတ် မဲန် ဒွန် မျုဝ်, အန် ဟဲ့ တဲး ဒူအီ ကိူန် ဝီ ဘဲန် ဂွန် အန် ဘော ပွိုန် အာဖုင် ဒင်ခုဝ် အီ ပီ အာဖုင် ဒင်ခုဝ် ဇဝ်ဖြာ. ပီ ဘူင် အန် တီ, န့ ဟဲ့ ကာဂိုင် ကာဒါန် ဒီ ပဲ့ ဟဲ့ စ်ု ဇဝ်ဖြာ ဇဝ် ယေဆူ ဘူင်. ဇဝ် ယေဆူ ဟဲ့ ယဲတ့် ဂေ ဒူအီ ကိူန်, တဲး န့ ချွတ် ဂေ. ကူပ် ဟဲ့ ခမ် အန် ဒုက် တာင်, အန် မိူဝ် ဟဲ့ ပွိုန် ဒီ ဘူင် တဲး န့ ဇေ့ဇုင် တူတ့် ဒွန် မျုဝ်.
11 ဇဝ် ယေဆူ အီ တဲး ဒူအီ မိုဝ်း နဝ်း ဆီငါ ဘွတ် ဘော ဂေ ဒူအီ အီ ဟဲ့ ပွိုန် နဝ်း ဆီငါ ဘွတ်, ဂေ ဟဲ့ တး ဒီ ဂုန့် အူ ကာဒင် အီ မုး ဇဝ်ဖြာ. ခုဝ်, ဇဝ် ယေဆူ မိူဝ် တူ ဆာယ် ဒီ တဝ်း, ဂေ အီ ဟဲ့ မိုဝ်း နဝ်း ဆီငါ ဘွတ်, ဂေ မုး ဝါ အန်.
12 အန် မိူဝ် တဝ်း ဒီ ဇဝ်ဖြာ, “အုဝ် ဒီ ကာလာင် လွင် မဲ ဇဝ်ဖြာ ဒီ ဂေ ဝါ အုဝ် ဒွန် အီ. အုဝ် ဒီ တဝ်း မှုဝ် အီ အိူပ် မဲ ဇဝ်ဖြာ ကာတဲ ဂေ ဒူအီ ကိူန်.”
13 အန် ပီ ဝီ တဝ်း ပေါ အူ ဇေန့်, “အုဝ် ဒီ ဘိုင် မီ ဇဝ်ဖြာ.” ဟဲ့ ဟွတ့်, အန် ပီ ဝီ တဝ်း, “ဘော အုဝ် ဘော ဂေ ဒူအီ ပီ ဒွါ မဲ ဇဝ်ဖြာ ဒီ အုဝ်, ယေ ဟဲ့ ကွယ် ဒီ နီ.”
14 ဒူအီ ဂေ တီ, ဂေ ဘော မုး ဒူအီ အီ မိုဝ်း ဒုဝ် ဘူင့်. ခုဝ်, ဘော ဇဝ် ယေဆူ ဟဲ့ ဘဲန် ပီ ဂေ, တဲး အန် ခမ် ဒီ ယမ်, တဲး အန် ပွိုန် ဒီ ပျာတ့် ဝဲန် ပွုန် ဇဝ် မာရာန အီ တဲး ဒွန် အီ ယမ်, အီ မုး ဘုဝ် ကာနမ်.
15 ဂေ ဒူအီ အီ ယုဝ် ဒီ ယမ်, ဂေ ပီ ဒူအီ အီ ဟဲ့ ဘဲန် မှာယ် ဇဝ် မာရာန တီ ဘော စုဝ် အာဆာက် ဂေ. ဇဝ် ယေဆူ ယီ တဲး ဂေ လွတ်, တဲး ဂေ ဝီ ပွိုန် ဒီ ကွယ် ထင်ဟာင်a ကူပ် ခမ် အန် ဒီ ယမ် ကာဒါင် ဂေ.
16 ကူပ် န့ ပါယ် တီ, အာဝ် မုး အန် စွယ် ဂေ အာမူ အာမာတ် ဇဝ်ဖြာ. န့ လိုဝ်း ဆီချာ လွင် စွယ် အန် ဂေ ဒူအီ အီ မုး လှုက်လှာန် အာဘြာဟမ်.
17 ကူပ် န့ ပါယ် တီ, ပီ ဘူင် ပီ ပါယ် ဇဝ် ယေဆူ ဒွန် မျုဝ်, န့ လုဝ် ဘဲန် ပီ အေ ဒူအီ အီ မုး ဝါ အန်. ပါယ် တီ, အန် ဟဲ့ ပွိုန် ဒီ ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဒါင် အေ. အန် ဒီ ဘော မိုဝ်း နဝ်း ကာဝေ အေ ဘော နပ် ဒီ ဘူင် ဆီချာ ဂါန် ဇဝ်ဖြာ. အန် ဒီ ဘော ပွိုန် ဒီ ဘူင် တဲး အေ ဒူအီ ဘောကာဂ့လျီတ် ဝီ ဒါခိုယ် ဒီ ဇဝ်ဖြာ.
18 အန် ဇဝ် ဟဲ့ ဒွိုမ် ခမ် ဒုက် တာင် ဒေါ ဟဲ့ ကာဆုး ဘုဝ် ကာနမ် ဒီ အန်, တဲး အန် ဘူင် မှာပ်. ခုဝ်, အန် ပီ ဝီ ပွိုန် စွယ် ဂေ ဒွန် အီ အီ ကာဒုး ပီ ကာဆုး ဘုဝ် ကာနမ်, တဲး ဂေ ဘူင် မှာပ်.

HEB 3
1 အိုယ် ဘေ ဘီနွင်, ဘေ ဟဲ့ ဟွတ့် ဘဲန် ဒူအီ အီ ဆီငါ ဘွတ်. ဘော ဘေ ဟဲ့ ဟွတ့် ဒူပ် ဇဝ်ဖြာ ဒေါ ဒဲ့ အန် ဒီ ဘေ. အုဝ် တဝ်း ဒီ ဘေ, တဲး ဘေ လှုဝ်း ဇဝ် ယေဆူ ဆေဆေ. ခုဝ်, န့ မုး အန် ဝီ ပီ ရဝ်း ပီ တိုယ် ဇဝ်ဖြာ. အန် မိူဝ် ဟဲ့ ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဒါင် အေ. အန် ဘော မုး ဝီ ပီ ညှိုမ် အေ.
2 အန် ဇဝ် ဟဲ့ ဘူင် နာ မှာန် ဆေဆေ, တဲး န့ ဒူပ် ပီ အိုင် ဇဝ်ဖြာ အီ ဟဲ့ ရဝ်း အန်. ပဲ့ ဟဲ့ ဘူင် အန်, န့ ဘော ပီ ပဲ့ ဟဲ့ ဘူင် အာမုဝ်ဆဲ အီ ဟဲ့ ဘူင် နာ မှာန် ဒွန် မျုဝ် ဒီ ဂေ ဒူအီ အီ မုး အာမျုဝ် ပီ ရဝ်း ဇဝ်ဖြာ.
3 ဆေ န့ မုး ဒူအီ အီ ဆမ် ကာင်, အန် ဟဲ့ မိုဝ်း ဆာရေ လွှိုမ် ကာင် ပီ ဆမ် အန် တီ. ဇဝ် ယေဆူ မိူဝ် ပါယ် တီ. ဟဲ့ ကာအာပ် အန် မိုဝ်း ဆာရေ လွှိုမ် အာမုဝ်ဆဲ.
4 ကာင် ဒွန် ကာတု, န့ မိုဝ်း ဒူအီ အီ ဘူင်. ပါယ် တီ, ခဲ့ ကွယ် ဒွန် မျုဝ်, န့ မုး ဇဝ်ဖြာ အီ ဘူင်.
5 အာမုဝ်ဆဲ, အန် မုး ဒဲစေန့် ဇဝ်ဖြာ. အန် ဟဲ့ ဘူင် နာ မှာန် ဆေဆေ ဒေါ ဘူင် အန် ဂါန် ပဲ့ ဟဲ့ စ်ု ဇဝ်ဖြာ အန် ဘူင်. ပါယ် တီ, အန် ဟဲ့ ဘျ ဘဲန် မျုဝ် ဘဲန် မျုဝ် လွင် ပီ ဒီ ကာလာင် ဇဝ်ဖြာ ဝါယ် အန် တီ.
6 အီ မုး ဇဝ် ယေဆူ, အန် ယီ မုး ဂွန် ဇဝ်ဖြာ. အန် ဟဲ့ ဘူင် နာ မှာန် ဆေဆေ ဒေါ ယွတ် မဲန် အန် ဂေ ဒူအီ ပီ အိုပ် ဇဝ်ဖြာ. အေ ယီ မုး ဒူအီ ပီ အိုပ် ဇဝ်ဖြာ တီ. အေ ယီ လုဝ် ညှိုမ် ဆီချာ ဘော ယ ဒီ ကာလာင် လွင် ပီ နှဝ့် န့ဒဝ့် အေ, တဲး န့ ကော ဇမ် ပန် ဒီ တူတ့် အာဆာက် အေ.
7 ခုဝ်, နဝ်း ဖွိုမ် ဇဝ်ဖြာ ဟဲ့ ဒွိုမ် တဝ်း, “အာတိုဝ် နီ ဆေ ဘေ ထူမ် ဂြုဝ်း ဇဝ်ဖြာ,
8 ကွဲ့ တဲး နဝ်း ဘေ ဒိူဝ် ပီ နဝ်း ဒါ ဒါ ဘေ ဟဲ့ ဒိူဝ် ဒေါ ကွယ် ဂေ ခဲင် ပြဲ ကာဟဝ်း တွိုန်.
9 ဂေ ပီ ဘော ဟဲ့ ယိုဝ် ပီ ဘူင် အုဝ် ကော နုဝ့် ဖွုန် ဂိုဝ် ဆီနမ် မိူဝ်, ဂေ ယီ ဝီ ထေဝ် နဝ်း အုဝ် ဘဲန် မျုဝ် ဘဲန် မျုဝ်.
10 ခုဝ် အန် တီ အုဝ် ဘော ရူ ဒီ ဒူအီ အာမျုဝ် တီ တဝ်း, ‘ဒူအီ ဂေ နီ, ဂေ မိုဝ်း နဝ်း ဆီ ဝး အုဝ် ဆေဆေ. ဂေ ဟဲ့ ဝဲန် တူတ့် ဂြုဝ်း ပီ ကာလာင် အုဝ် ဒီ ဂေ.’
11 အုဝ် ဟဲ့ ရူ ကာဆဝ် ဘော တဝ်း, ‘ဂေ ဒိူန် တူ ပွိုန် ဒီ လိုပ် ဒီလှဝ် ခဲင် မိူင် ပီ ဒီ အာပ် အုဝ် ဒီ ဂေ.’”
12 အိုယ် ဘေ ဘီနွင်, တဲး ဘေ ဆာဒိက်. ကာတဲ ဘေ တီ, ကွဲ့ တဲး န့ မိုဝ်း ခေါ အူ ဝီ အီ မိုဝ်း နဝ်း ဟာယ် ကာဆဝ်, အီ တူ ဝီ ညှိုမ် ဘိုင် ဇဝ်ဖြာ, အီ ဟဲ့ ဝီ ဝဲန် ဇဝ်ဖြာ အီ အိမ် ဆေဆေ.
13 ဒွန် ဆီငဲ, တဲး ဘေ လာယ် စွယ် ဒီ ညှိုမ် ဆီချာ. ဒေါ ဆီ မိုဝ်း အာခြာဝ် ဒီ ပွိုန် တဝ်း, “အာတိုဝ် နီ,” တဲး ဘေ ဒူပ် ဆီချာ ဇဝ်ဖြာ. ကွဲ့ တဲး န့ မိုဝ်း ခေါ အူ ဝီ အီ မိုဝ်း နဝ်း ဒိူဝ် ကူပ် ဟဲ့ ကာလုဝ် ကာနမ် ဒီ အန် ဘော ကာဆုး အန် ဘူင် မှာပ်.
14 ခုဝ်, အေ ဟဲ့ ဘဲန် ဒူအီ အီ ဘူင် ဂါန် ရိုမ် ဒူပ် ဇဝ် ယေဆူ. အေ ယီ လုဝ် ညှိုမ် ဆီချာ ပီ ညှိုမ် အေ ဆိန့် ဒေါ ဂုဝ် အန်, တဲး န့ ကော ဇမ် ပန် ဒီ တူတ့် အာဆာက် အေ.
15 ပါယ် တီ, န့ ဟဲ့ ဟွတ့် ဒဲမ် အုန် ခဲင် ဘပ် ဇဝ်ဖြာ တဝ်း, “အာတိုဝ် နီ, ဆေ ဘေ ထူမ် ဂြုဝ်း ဇဝ်ဖြာ, ကွဲ့ တဲး နဝ်း ဘေ ဒိူဝ် ပီ နဝ်း ဒါ ဒါ ဘေ ဟဲ့ ဒိူဝ် ဒေါ ကွယ် ဂေ ခဲင် ပြဲ ကာဟဝ်း တွိုန်.”
16 ဂေ အီ ဟဲ့ ယိုဝ် ဂြုဝ်း ဇဝ်ဖြာ ဘော ကာဘး ဒီ အန်, န့ မုး အာဆေ.း န့ မုး ဂေ ဒူအီ ပီ ယဲတ့် လေး အာမုဝ်ဆဲ ခဲင် မိူင် အဲဂိုပ် တွိုန်.
17 ဇဝ်ဖြာ ဟဲ့ ရူ ဒီ အာဆေ အာဒါ ဖွုန် ဂိုဝ် ဆီနမ် တီ.း န့ မုး ဂေ အီ ဘူင် မှာပ်, ဂေ အီ ဟဲ့ ယမ် ခဲင် ပြဲ ကာဟဝ်း တွိုန်.
18 ဒူအီ ပီ ဒိူင် ပီ တဝ်း ဇဝ်ဖြာ, “ဂေ ဒိူန် တူ ပွိုန် ဒီ လိုပ် ဒီလှဝ် ခဲင် မိူင် ပီ ဒီ အာပ် အုဝ် ဒီ ဂေ,” န့ ဘော မုး ဂေ အီ တူ ညှိုမ် တီ.
19 ဆေ န့ ပါယ် တီ, အေ ဟဲ့ ဟွတ့် နပ် ဆီချာ, ဂေ ဒူအီ ဇိုဝ် တီ, ဂေ တူ ပွိုန် ဒီ လိုပ် ခဲင် မိူင် တီ ကူပ် တူ ညှိုမ် ဂေ.

HEB 4
1 ဒေါ တီ နီ, ဇဝ်ဖြာ ဟဲ့ ဟွတ့် ဒွါ ကာဒိက် ဆတ်ဇာ ဒီ အေ. အန် ဆီ တဲး အေ လိုပ် ဒီလှဝ် ခဲင် မိူင် ပီ ဒီ အာပ် အန် ဒီ အေ. ဆေ န့ ပါယ် တီ, တဲး အေ ဆာဒိက်, ကွဲ့ တဲး န့ မိုဝ်း ဒူအီ မင် အီ ကာတဲ ဘေ အီ တူ ပွိုန် ဒီ လိုပ် ခဲင် မိူင် တီ.
2 ခုဝ်, ဘော အေ ဘော ဂေ ဒူအီ ဒေါ မွိုန် ဟဲ့ ပွိုန် ဒီ ထူမ် လွင် ဒီ ပွိုန် ဒီ လိုပ် ဒီလှဝ် ခဲင် မိူင် ပီ ဒီ အာပ် ဇဝ်ဖြာ တီ. မာလဲ, ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တီ, န့ ယီ တူ ဘဲန် အာဂျိုဝ် ဒီ ဂေ ဒူအီ ဒေါ မွိုန် တီ ကူပ် တူ ညှိုမ် ဂေ ခဲင် နဝ်း ဂေ.
3 အေ ဒူအီ အီ ဟဲ့ ညှိုမ် နီ, အေ ယီ ပွိုန် ဒီလှဝ် ခဲင် မိူင် ပီ ဒီ အာပ် ဇဝ်ဖြာ ဒီ အေ. ခုဝ်, အန် ဇဝ် ဟဲ့ ဒွိုမ် ကာလာင် လွင် အန် တီ တဝ်း, “အုဝ် ဟဲ့ ရူ ကာဆဝ် ဘော တဝ်း, ‘ဂေ ဒိူန် တူ ပွိုန် ဒီ လိုပ် ဒီလှဝ် ခဲင် မိူင် ပီ ဒီ အာပ် အုဝ် ဒီ ဂေ.’” ဇဝ်ဖြာ ပီ ဘော ဟဲ့ ဟွတ့် ခြာမ် တူတ့် ဒွန် မျုဝ် ပီ ဒီ ဘူင် အန် ဆိန့် ဒေါ ဖာန် ဘ့လေး အန် ဇဝ် ကာဒါယ် နီ, အန် ယဲ့ ဟဲ့ ကာလာင် ဂြုဝ်း တီ ဒီ ဂေ ဒူအီ အီ တူ ညှိုမ် ကာဒိက် ဆတ်ဇာ အန် တွိုန်.
4 ခဲင် ဘပ် ဇဝ်ဖြာ န့ ဟဲ့ ဒဲမ် အုန် လွင် ဆီငဲ မ့ဘူ တွိုန်. န့ တဝ်း, “ဝါယ် ဟဲ့ ဟွတ့် ဇဝ်ဖြာ ဘူင် တူတ့် ဒွန် မျုဝ်, ဒေါ ဇမ် ဆီငဲ မ့ဘူ, ဇဝ်ဖြာ ဒီလှဝ်, တူ ဘူင် မာဆေ.”
5 လွင် ပီ ဒီလှဝ် တီ, အန် ဟဲ့ တဝ်း ပဲ့ ဟဲ့ ဟွတ့် အုဝ် ဒဲမ် တွိုန်. အန် ဟဲ့ တဝ်း, “ဂေ ဒိူန် တူ ပွိုန် ဒီ လိုပ် ဒီလှဝ် ခဲင် မိူင် ပီ ဒီ အာပ် အုဝ် ဒီ ဂေ.”
6 ကူပ် န့ ပါယ် တီ, အာဆေ ဆီ လိုပ် ဒီလှဝ် ခဲင် မိူင် တီ ဒေါ တီ နီ, အန် ဟဲ့ ပွိုန် ဒီ လိုပ်. အီ မုး ဂေ အီ ဟဲ့ ပွိုန် ဒီ ယိုဝ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် ဒေါ မွိုန်, ဂေ ယီ တူ ပွိုန် ဒီ လိုပ် ကူပ် တူ ထူမ် ဒူပ် ဂေ ဂြုဝ်း ဇဝ်ဖြာ တီ.
7 ဇဝ်ဖြာ ဟဲ့ ဝီ အုန် ပေါ အူ ဆီငဲ အီ မုး အာတိုဝ် နီ. ဝါယ် ဟဲ့ ဟွတ့် ကာလာင် ဇဝ်ဖြာ ဒီ ဂေ ဒူအီ အီဆာရေလ, န့ ဟဲ့ လှေန့် ကာဆဝ်, အန် ဇဝ် ဝီ တဲး အာဒါဝိတ် ဝီ ကာလာင် ပေါ အူ ဇေန့် တဝ်း, “အာတိုဝ် နီ, ဆေ ဘေ ထူမ် ဂြုဝ်း ဇဝ်ဖြာ, ကွဲ့ တဲး နဝ်း ဘေ ဒိူဝ်.”
8 ဆေ အာယောဆူ ဟဲ့ ဟွတ့် ဒွါ ဒူင် ဒီ ဒီလှဝ် ဒီ ဂေ ဒူအီ တွိုန်, ဝါယ် အန် တီ ဇဝ်ဖြာ မိူဝ် တူ လုဝ် ဝီ ဘ့လေး ပေါ အူ ဆီငဲ အီ တဲး ဒူအီ ပွိုန် ဒီ ဒီလှဝ်.
9 ကူပ် န့ ပါယ် တီ, န့ လိုဝ်း ဆီချာ, န့ ဆီ မိုဝ်း ဆီငဲ ဒီ ပွိုန် ဒီ ဒီလှဝ် ဂေ ဒူအီ အီ ညှိုမ် ဇဝ်ဖြာ.
10 ခုဝ်, အာဆေ ဒီ လိုပ် ဒီလှဝ် ခဲင် မိူင် ပီ ဒီ အာပ် ဇဝ်ဖြာ တီ, အန် မိူဝ် အာဝ် ဟူ လုဝ် ဘူင် ဂါန် မာဆေ, တဲး န့ ပီ ဇဝ်ဖြာ မိူဝ် တူ ဘူင် မာဆေ ဒေါ ဒီလှဝ် အန် ဆီငဲ မ့ဘူ တွိုန်.
11 ဆေ န့ ပါယ် တီ, တဲး အေ ဂျုဝ်ဂျာ တဲး အေ ပွိုန် ဒီ လိုပ် ဇမ် ဒူင် ဒီ ဒီလှဝ် တီ. ကွဲ့ တဲး န့ မိုဝ်း ဒူအီ အီ စှိုမ် ခေါ အူ ဝီ. ကွဲ့ တဲး အေ ပီ ဂေ ဒူအီ အီ ဟဲ့ စှိုမ် တွိုန် ကူပ် တူ ထူမ် ဂေ ဂြုဝ်း ဇဝ်ဖြာ.
12 ဂြုဝ်း ဇဝ်ဖြာ, န့ ပီ ဟဲ့ မိုဝ်း အာဆာက်, မိုဝ်း ဘော ပွုန်. န့ ဘော ပီ မာပွါ့ လာင် အီ မိုဝ်း ဘ့လာ အာ ဘ့လာက်. န့ ယီ မွှိုမ် လွှိုမ် မာပွါ့ လာင် အီ ဟဲ့ လမ် ကာဆဝ်. န့ ပီ, ဟဲ့ နပ် ဒီ ဒဲပ်, တဲး န့ ကာဒတ် ဘော နဝ်း ဘော ဖွိုမ်. န့ ဘော ပီ, ဟဲ့ နပ် ဒီ ဒဲပ် တဲး ဘော ကာအာင် ဘော ကာငှဲတ့် ကာဒတ်. ဟဲ့ နပ် ဘော ပီ ဇေန့်ဇာ အေ ခဲင် နဝ်း ဘော ပီ ခြာမ် အေ ဒီ ဘူင်, နပ် ဘော ဒီ ဆုင်ဖျာတ် ယုဝ် န့ မွှိုမ် တူ မွှိုမ်.
13 ဒီ အာတ့် ဇဝ်ဖြာ အာဝ် မိုဝ်း အီ ပွိုန် ချြီင် ခေါ အူ မျုဝ်. ပဲ့ ဟဲ့ ဖာန် ဘ့လေး ဇဝ်ဖြာ ဒွန် မျုဝ်, န့ ဟဲ့ လိုဝ်း ဆီချာ ဒီ အန် ဇဝ်. ပါယ် တီ, ဘော အေ ဒီ လုဝ် ဘျ တူတ့် ပီ ပါယ် အေ ဒွန် မျုဝ် ဒီ အာတ့် ဇဝ်ဖြာ.
14 ဒေါ တီ နီ, အေ ဟဲ့ မိုဝ်း ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ အီ ဟဲ့ တာင် ကာဆဝ်, အီ ဟဲ့ ဝီ ဟုဝ့် ဂါင်ဟြာဝ်. န့ မုး ဇဝ် ယေဆူ အီ မုး ဂွန် ဇဝ်ဖြာ. ခုဝ်, ဆေ အေ တဝ်း, အေ ညှိုမ် ဇဝ် ယေဆူ တီ, တဲး အေ ညှိုမ် ဆီချာ ဆေဆေ.
15 ဒါ တာင် အေ တီ အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဟဲ့ နပ် ဆီချာ အီ ဒုက် အီ ညှာပ် ဒီ နဝ်း အေ. အန် ဘော နပ် ဒီ ကာဝေ အေ. ခုဝ်, အန် မိူဝ် ဟဲ့ ဒွိုမ် ကာဒုး ဒုက် ခဲင် နဝ်း, ဟဲ့ ဒွိုမ် ခမ် တူတ့် ဒွန် မျုဝ် ပီ ကာဒုး အေ နီ. အန် ဟဲ့ ခမ် ပီ ကာဆုး ဘုဝ် ကာနမ် ဒီ အန် အီ ပီ ပီ ကာဆုး ဘုဝ် ကာနမ် ဒီ အေ. အန် ယီ တူ ဘူင် မှာပ် ဒေါ မှဝ်.
16 ခုဝ် အန် တီ တဲး အေ ယ ဒီ တး ဒူင် ကွယ် ဇဝ်ဖြာ အီ မိုဝ်း နဝ်း ဆီ ဂေဇူ အေ. အန် ဒီ ဘော ဂေဇူ အေ ဘော စွယ် အေ ဒေါ တူ မိုဝ်း အေ ဒူင် ဒီ ဘိုင်.

HEB 5
1 ဆေ န့ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, ဇဝ်ဖြာ ဟဲ့ ရဝ်း လေး အန် ကာတဲ ဂေ ဒူအီ ကိူန်. ဇဝ်ဖြာ မိူဝ် တဲး အန် ကာဒါင် ဒူအီ ကိူန်, တဲး အန် ဘူင် ဂါန် ဇဝ်ဖြာ ဘော လှူ ပီ ဒီ လှူ ဘဲန် မျုဝ် ဘဲန် မျုဝ် ဒီ ဇဝ်ဖြာ. အန် ဒီ လှူ ဘော ပီ ဒီ လှူ အီ ဂဝ်း ဝဲန် မှာပ်.
2 အန် မုး ဒူအီ ပီ ဂေ အီ ဟဝ် အီ တူ မိုဝ်း ပ့လူမ် ဂေ ဟဲန့် မင် ဇေန့် မင် ဇေန့်. ခုဝ်, အန် နပ် ဒီ ယိူန်, တူ ဘူင် တဲး န့ ကာဆဝ် ဒီ ဂေ အီ တူ နပ် မာဆေ ဘော ဂေ အီ ဟဲ့ ကာလိုပ်.
3 ကူပ် န့ ပါယ် တီ, အန် ဘော လုဝ် လှူ ပီ ဒီ လှူ အီ ဂဝ်း ဝဲန် မှာပ် အာဒါ ဒူအီ ကိူန်, ဘော အာဒါ မှာပ် ဒုဝ် ဘြိမ် အန်.
4 အာဝ် မိုဝ်း အာဆေ အီ ပွိုန် ဝီ ဒါင် ဒုဝ် ဘြိမ် အန်, တဲး အန် ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. န့ မုး ဇဝ်ဖြာ အီ ရဝ်း ဒူအီ ဇိုဝ် တီ, တဲး န့ ပီ ပဲ့ ဟဲ့ ရဝ်း အန် အာရူန် တွိုန်.
5 ဇဝ် ယေဆူ မိူဝ် ပါယ် တီ, အန် တူ ပီဖုင် ဒုဝ် ဘြိမ် အန်, တဲး အန် ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဇဝ်ဖြာ ယီ ဟဲ့ ရဝ်း အန် တဝ်း, “မဲ မုး ဂွန် အုဝ်. အာတိုဝ် အုဝ် ဟဲ့ ဘဲန် ဂုန့် မဲ.”
6 ပေါ အူ ပ့လုဝ့် ဇဝ်ဖြာ ဟဲ့ တဝ်း, “မဲ မုး ဒူအီ အီ လှူ ဒီ ဇဝ်ဖြာ ဆေဆေ, တဲး မဲ ပီ အာမေခေဒေက် တွိုန်.”
7 ဒေါ ကွယ် ဇဝ် ယေဆူ ဒဲင် ကာဒါယ် နီ, အန် ဟဲ့ ဒွိုမ် ယာမ် ဘော ဒတ် တာင်, ဆာခိုဝ် မှာန့် ဒီ ဇဝ်ဖြာ အီ နပ် ဒီ တဲး အန် လွတ် ယမ်. ကူပ် မိုဝ်း အန် နဝ်း ဂူမ် ဘော ရုဝ်ဆေ ဇဝ်ဖြာ, ဇဝ်ဖြာ မိူဝ် ဟဲ့ ထူမ် ဂြုဝ်း ပီ ဆာခိုဝ် အန်.
8 အန် ပီ ဘော ဟဲ့ မုး ဂွန် ဇဝ်ဖြာ မိူဝ်, အန် ယီ လုဝ် ခမ် ဒုက် ဘဲန် မျုဝ် ဘဲန် မျုဝ်, တဲး အန် ဟေန် ဒီ ထူမ် ဂြုဝ်း ဇဝ်ဖြာ.
9 ဝါယ် ဟဲ့ ခမ် ဇဝ် ယေဆူ ဒီ ဘူင် ဇေ့ဇုင် တူတ့် ဒွန် မျုဝ်, အန် မိူဝ် ပွိုန် ဒီ ချွတ် ဂေ ဒူအီ အီ ထူမ် ဂြုဝ်း အန်, တူ တဲး ဂေ ဝီ စှိုမ် ဒေါ မှဝ်.
10 ဇဝ်ဖြာ မိူဝ် ဟဲ့ တဲး အန် ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ အီ ပီ အာမေခေဒေက် တွိုန်.
11 လွင် အန် တီ, န့ ဟဲ့ မိုဝ်း ကိူန် ပီ ဒီ လုဝ် ကာလာင် အုဝ်. ကူပ် ကြာန် ဘေ ဒီ ထူမ် ဆီချာ, န့ ဘော ညှာပ် ကာဆဝ် ဒီ ကာလာင် တဲး န့ ကာလှုး ဒီ နဝ်း ဘေ.
12 ဘူင့် မှာန် အန်, ဘေ ဟဲ့ ကာဒါန် ဘဲန် ဆာရာ အီ မာနုဝ် အီ ဟဝ် ကူပ် ဟဲ့ ညှိုမ် လှေန့် ဘေ. ဘေ ယီ ဝီ လုဝ် ခမ် အီ ဟဝ် မာနုဝ် ဘေ, တဲး ဘေ ဝီ ဟေန် စုး ဆိန့် ဒီ ဒင် အန် လွင် ဂြုဝ်း ဇဝ်ဖြာ. န့ ပီ ဘေ ဆီ လုဝ် ဒျီင် အိုမ် ပူ ပီ ဂွန် င. ဘေ ညှမ် ပွိုန် ဟူမ် ပီ ဒီ ဟူမ် အီ ပ့လူမ်.
13 ဝီ အီ ဆီ ဒျီင် အိုမ် ပူ တီ, အန် ဆီ ပီ ဂွန် င, အန် ညှမ် နပ် ဆီချာ လွင် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ ဒီ အန်.
14 ဂေ ဒူအီ တာင် ယီ ပွိုန် ဒီ ဟူမ် ပီ ဒီ ဟူမ် အီ ပ့လူမ်. ဂေ ဟဲ့ နပ် ဒီ ကာဒွါ့ ကာဖာ ဆီချာ ကူပ် တူ ကြာန် ဂေ ဒီ ဇေန့်ဇာ. ခုဝ်, ဂေ ဘော နပ် ဒီ ကာယဝ်း အီ မွှိုမ် အီ တူ မွှိုမ်.

HEB 6
1-2 ဆေ န့ ပါယ် တီ, ကွဲ့ တဲး အေ ဝီ စုး ဒီ ဒင် ပီ မာနုဝ် လွင် ဇဝ် ယေဆူ. တဲး အေ ဝီ ဟေန် ပီ လုဝ် ဟေန် ဒူအီ အီ ဟဲ့ ညှိုမ် ဆီချာ အီ ပီ ဒူအီ တာင်. အာဝ် လုဝ် ဝီ ဟေန် လွင် ဝဲန် ပီ ဘူင် ဒွန် မျုဝ် အီ တူ ဘဲန် အာဂျိုဝ် မာဆေ, ဘော လွင် ညှိုမ် အေ ဇဝ်ဖြာ, ဘော လွင် လုဝ် စိုပ် ခဲင် အိုမ် ဘော ဒါင် ဒဲ ဒဲင် ဂိန့် ဒူအီ, တဲး န့ မွင့်ကာရာ ဒွါ ဒီ ဂေ. အာဝ် လုဝ် ဝီ စုး ဒီ မာနုဝ် ဘော လွင် ဂေ အီ ဟဲ့ ယမ် ဒီ ဝီ ယိတ့် ဝီ အိမ်, ဘော လွင် ဒီ ဒမ် ဇဝ်ဖြာ မှာပ် ဒီ အီ ပီ လုဝ် ခမ် ဂေ ဆေဆေ.
3 အေ ဒီ ဘော ဘူင် ပါယ် တီ, ဆေ ဇဝ်ဖြာ ဟဲ့ တဲး အေ ဘူင်.
4-6 ဆေ န့ မိုဝ်း ဒူအီ အီ ဟဲ့ ဒွိုမ် ယိုဝ် နာ မုး နာ မှာန် လွင် ဇဝ်ဖြာ, န့ ပီ ဂေ ဟဲ့ ယိုဝ် ဘ့လာင် အန်. ဂေ မိူဝ် ဟဲ့ ဟွတ့် ဒိုဝ်း ပီ ဒွါ ဇဝ်ဖြာ ဒီ ဂေ, တဲး န့ ပီ ဂေ ဟဲ့ စိမ် ပီ ဒီ ဟူမ် အီ ဆီငဲး. နဝ်း ဖွိုမ် ဇဝ်ဖြာ မိူဝ် ဟဲ့ လိုပ် ခဲင် နဝ်း ဂေ. ဂေ မိူဝ် ဟဲ့ ပွိုန် အီ မွှိုမ် ဒေါ ထူမ် ဂေ ဂြုဝ်း ဇဝ်ဖြာ, နပ် ဘော လွင် ပွုန် ဇဝ်ဖြာ အီ ဒီ လိုဝ်း ဆီချာ ဇာတ် ဒီ တး. ဂေ ဒူအီ အီ ဟဲ့ ဟွတ့် ပွိုန် ဒွန် မျုဝ် ဇိုဝ် တီ, ဆေ ဂေ ယီ ဝဲန် ဇဝ်ဖြာ ဘော တူ ဝီ ညှိုမ် ဘိုင် ဇဝ်ဖြာ, အာဝ် ဟူ ပွိုန် ဘူင် မာဆေ, တဲး ဂေ ဝီ လှုဝ်း ဝဲန် မှာပ် ဂေ. ခုဝ်, ဂေ ဘူင် တဲး ဂွန် ဇဝ်ဖြာ ဝီ ခမ် ဒီ ယမ် ဒဲင် ရွင့် ကာဝဲ့ ပေါ အူ ဇေန့်, တဲး ဂေ ဝီ ဖျာက် ဆာရေ အန်. ပီ ဘူင် ဂေ တီ ဒီ တဲး ဂေ စှိုမ်.
7 န့ ဘော ပီ မာန် ပီ ရန့် ဒူအီ. ဆေ ဂ့လာယ် ဘော စုဝ်း ဆေဆေ, န့ မုး မွင့်ကာရာ ပီ ဒွါ ဇဝ်ဖြာ အီ တဲး ဒဝ် ဂေ ပေတ့် စေဝ် တာင်, တဲး န့ ဘော ဘဲန် အာဂျိုဝ် ဒီ ဒူအီ အီ ဆမ်.
8 မာလဲ, ဆေ ကာဒါယ် တီ ယီ ဝီ လတ့် မီ မာအာတ့် ဒီလူယ်, ကာဒါယ် တီ အာဝ် မိုဝ်း ဒီခုဝ် မာဆေ. အန် ဒီ လုဝ် ခမ် ပီ ဒိူင် ဇဝ်ဖြာ. ဒီ ကာဒဲ့ အန်, ဂေ ဒီ လုဝ် ဒုဝ့် ကာဆိုမ် ခဲင် ငဝ်.
9 အိုယ် ဘေ ဘီနွင် ပီ ရွက့် အုဝ်, အုဝ် ပီ ဘော ဟဲ့ တဝ်း ပါယ် တီ မိူဝ်, အုဝ် ယီ ဟဲ့ နပ်, ဘေ တူ ပီ ကာဒါယ် အီ တူ မွှိုမ် တီ. ဘေ ဟဲ့ ပွိုန် ပီ မွင့်ကာရာ ဒွါ ဇဝ်ဖြာ တဲး န့ ချွတ် ဘေ.
10 ခုဝ်, ဇဝ်ဖြာ တူ ဘူင် အီ တူ မုး တူ မှာန်. အန် မိူဝ် တူ ပိဝ် ပဲ့ ဟဲ့ ဘူင် ဘေ. ဘေ ဟဲ့ ဘျ ခဲ့ ရွက့် ဘေ ဇဝ်ဖြာ ဒေါ ဟဲ့ စွယ် ဟဲ့ ယွတ် မဲန် ဘေ ဒီ ဒူအီ အီ ညှိုမ် ဇဝ်ဖြာ. ဘော ဒေါ တီ နီ, ဘေ ဘော ဘူင် ဟာဝ် ပါယ် တီ.
11 ယေ ယီ ဆီ တဲး ဘေ ဒွန် အီ အွန် ဒီ ဘူင် တဲး ဘေ နပ် ဆီချာ လွင် ပီ နှဝ့် န့ဒဝ့် ဘေ. တဲး ဘေ နပ် ဆီချာ, န့ ဟဲ့ မုး ဟဲ့ မှာန် အာခါခ်ု. ယေ ဆီ တဲး ဘေ ဂျုဝ်ဂျာ လွင် အန် တီ, တဲး န့ ကော ဇမ် ပန် ဒီ တူတ့် အာဆာက် ဘေ.
12 ယေ တူ ဆီ တဲး ဘေ ကြာန်. ယေ ဆီ တဲး ဘေ ညိုင် ဂေ အီ ဟဲ့ ညှိုမ် ဆီချာ ဘော ခမ် ဒီ ယိူန် လှေန့်, တဲး ဂေ ပွိုန် ခဲ့ ပီ ကာဆဲန့် ဇဝ်ဖြာ ဒီ ဒွါ.
13 ဇဝ်ဖြာ ဟဲ့ ဒွါ ကာဒိက် ဆတ်ဇာ ဒီ အာဘြာဟမ် ဘော ဒိူင် တဲး အန် နပ် ဆီချာ ဂြုဝ်း အန် ဟဲ့ မှာန်. န့ ယီ တူ မိုဝ်း အီ ဆီ ဒီ တာင် လွှိုမ် အန် ဇဝ်, အီ ဒီ ပွိုန် ထူမ် ပီ ဒိူင် အန်. ခုဝ်, အန် ဟဲ့ ဒိူင် ရာင် အန် တဝ်း,
14 “အုဝ် အီ မုး ဇဝ်ဖြာ အီ တာင် လွှိုမ် တူတ့်, အုဝ် ကာလာင် ဂြုဝ်း မှာန် အာခါခ်ု. အုဝ် ဒီ မွင့်ကာရာ ဒွါ ဒီ မဲ, တဲး ခြိုဝ် မဲ ဘြဲ ကိူန်.”
15 ပါယ် တီ, အာဘြာဟမ် ဘော အူတ် နဝ်း ဘော နှဝ့် လှေန့်, တဲး အန် ကော ပွိုန် ခဲ့ ပီ ကာဆဲန့် ဇဝ်ဖြာ ဒီ ဒွါ.
16 ဆေ န့ မုး အေ ဒူအီ, ဆေ န့ ဘော မိုဝ်း ပီ လာယ် ကာထဲန့်, အေ ဘော နပ် ဒီ ဒိူင်, တဲး ဒူအီ အီ ဟဲ့ ဘွတ် မျာတ် လွှိုမ် အေ ပွိုန် ဒီ ထူမ်. ဆေ ဒူအီ တီ ဒီ ဘော တဝ်း, ဂြုဝ်း ပီ ဒိူင် အေ ဟဲ့ မှာန်, န့ ဘော ပဲ ပီယေန် ဂြုဝ်း ပီ လာယ် ကာထဲန့် အီ ဒွန် မျုဝ်.
17 ဇဝ်ဖြာ ယီ ဆီ ဘျ ဒီ ဂေ ဒွန် အီ အီ ဒီ ပွိုန် ခဲ့ ပီ ဒွါ အန် ကာဒိက် ဆတ်ဇာ, တဲး ဂေ နပ် ပီ တဝ်း အန် ဇဝ်, န့ တူ ကာပ့လုတ် တူ ဘျွင် ဒေါ မှဝ်. ခုဝ်, အန် ဇဝ် ဟဲ့ ဒိူင်, တဲး အီ နပ် ဆီချာ, ဂြုဝ်း ကာဒိက် ဆတ်ဇာ အန် တီ ဟဲ့ မုး ဟဲ့ မှာန်.
18 ဇဝ်ဖြာ အီ တူ နပ် ဒီ ကာလုဝ် ဒေါ မှဝ်, အန် ဟဲ့ ဒွါ ကာဒိက် ဆတ်ဇာ ဘော ဂြုဝ်း ပီ ဒိူင် အန် တီ. အာ မျုဝ် တီ, န့ တူ ဘျွင် ဒေါ မှဝ်, တဲး အေ ပွိုန် ဒီ ဘိုင် အန် ဇဝ်. န့ ပီ အေ ဟဲ့ ကာဘ့လဲပ် ဟာဝ် ဒူင် ကွယ် ဇဝ်ဖြာ တဲး အေ ဒိုဝ်း ပီ ဒီ နှဝ့် န့ဒဝ့် နာ အာတ့် နီ ဟာဝ်. ကာဒိက် ဆတ်ဇာ ပီ ဒွါ ဇဝ်ဖြာ ဘော ဂြုဝ်း ပီ ဒိူင် အန် တီ, န့ ဒီ တဲး အေ မိုဝ်း နဝ်း တာင် ဘော ပွိုန် ဒီ ဘိုင် ဆီချာ အန် ဇဝ်.
19 ပီ နှဝ့် န့ဒဝ့် အေ တီ, န့ ပီ ဟိန် ရိုဝ် ဆင်ဖုဝ် ပီ ဘျွာ လူင် အီ ခဲင် အိုမ်, တဲး န့ ကွယ် ဆီချာ. န့ တဲး နဝ်း အေ ညှိုမ် ဆီချာ. ပီ နှဝ့် န့ဒဝ့် အေ တီ, န့ တဲး အေ မိုဝ်း နဝ်း မန် ဆီချာ န့ ဘော တဲး အေ ကွယ် ရိုမ် ဒူပ် ဇဝ်ဖြာ. န့ ပီ အေ ပွိုန် ဒီ လိုပ် ခဲင် ဟုဝ် ဇဝ်ဖြာ ခဲင် ဟူင် အီ မုး ဒူင် ဘွတ် လွှိုမ် တူတ့် အီ ကွယ် နာ ခဲင် ဘိက် ဂွင့် တွိုန်.
20 ဇဝ် ယေဆူ ဟဲ့ ဟွတ့် လိုပ် ဟာဝ် ဒီ တီ ဒီ အာတ့် အေ, တဲး အန် လှူ နှာမ် အန် ကာဒါင် ဒုဝ် အေ. အန် ဟဲ့ ဘဲန် ဒါ တာင် အေ အီ အိုပ် တူတ့် ဒူအီ အီ လှူ ဒီ ဇဝ်ဖြာ ဆေဆေ, တဲး အန် ပီ အာမေခေဒေက် တွိုန်.

HEB 7
1 အာမေခေဒေက် တီ, အန် မုး ခုန်ဒီခမ် အီ အိုပ် မိူင် ဆာလေမ်. အန် ဘော မုး ဒူအီ အီ လှူ ဒီ ဇဝ်ဖြာ အီ မုး အန် ဇဝ် အီ တာင် လွှိုမ် တူတ့်. ဝါယ် ကာဂုဝ်း ဒါ အာဘြာဟမ် ဒီ ဂေ ခုန်ဒီခမ် ဖွုန် ကာဒင် တွိုန်, ဝါယ် ဟဲ့ အွင် အန် ဒီ ဂေ, အန် ဝီ တး ဒူင် ကွယ် အန်. ဒေါ အန် တီ အာမေခေဒေက် ဟဲ့ ဟာဝ် ဘ်ု ဒီ ရွုး အန် ဒူပ် န့တေန့် ဘော မွင့်ကာရာ ဒွါ ဒီ အန်.
2 ဒါ အာဘြာဟမ် မိူဝ် ဒိုဝ်း ကြုဝ်ကြာမ် အန် ဂိုဝ် ဘုန် အူ ဘုန် ဝီ လှူ ဒီ အန်. ဆီဖဝ် လွင် ဒါင် စိူဝ် အာမေခေဒေက် တီ, အူ မျုဝ် န့ လေး, “ခုန်ဒီခမ် အီ မိုဝ်း နဝ်း ဆိူဝ် နဝ်း မှာန်.” စိူဝ် ပေါ အူ မျုဝ် အီ မုး, “ခုန်ဒီခမ် အီ အိုပ် မိူင် ဆာလေမ်,” န့ ဘော လေး, “ခုန်ဒီခမ် အီ အိုပ် မိူင် တဲး န့ ယေန်.”
3 အန် တူ မိုဝ်း ဂုန့် မာ, အာဝ် မိုဝ်း ဇာရာင် ဒါ ယာ ခြိုဝ် အန်. အာဝ် မိုဝ်း ဆီငဲ ဒေါ ဂွိုတ် အန် ဘော ဆီငဲ ဒေါ ယမ် အန်. အန် ဟဲ့ ပီ ဂွန် ဇဝ်ဖြာ, ဘဲန် ဒူအီ အီ လှူ ဒီ ဇဝ်ဖြာ အီ ကွယ် ဆေဆေ.
4 တဲး ဘေ ကာဒွါ့ ကာဖာ ခဲ့ တာင် ခဲ့ ဘွတ် အာမေခေဒေက် တီ. ဂုန့် ဒင် အေ အီ မုး အာဘြာဟမ် တီ မိူဝ်, ဆီ ဘော လုဝ် ဒိုဝ်း ကြုဝ်ကြာမ် ပဲ့ ဟဲ့ ပွိုန် တး အန် ဒီ ဒူင် ကာဂုဝ်း အန် တွိုန်, ဝီ လှူ ဒီ အန် ဂိုဝ် ဘုန် အူ ဘုန်.
5 ဒူအီ ခြိုဝ် အာလေဝီ, ဂေ ဟဲ့ ပွိုန် ဒီ ဘဲန် ဒူအီ အီ လှူ ဒီ ဇဝ်ဖြာ, တဲး န့ ဒူပ် ဒါရာ ဇဝ်ဖြာ. ဇဝ်ဖြာ ဟဲ့ စ်ု ဂေ, တဲး ဂေ ဂဲပ် အုန် ပီ လှူ ဘီနွင် ဂေ ဂိုဝ် ဘုန် အူ ဘုန်. ဂေ ပီ ဘော ဟဲ့ မုး ခြိုဝ် ဒါ အာဘြာဟမ် မိူဝ်, ဂေ ယီ ဆီ လုဝ် ဝီ လှူ.
6 အီ မုး အာမေခေဒေက် တီ, အန် ပီ ဆ မုး ဒူအီ ခြိုဝ် အာလေဝီ မိူဝ်, အန် ယီ ဟဲ့ ပွိုန် ဒိုဝ်း ဂိုဝ် ဘုန် အူ ဘုန် ပီ လှူ ဒါ အာဘြာဟမ်. အန် ပီ ဝီ မွင့်ကာရာ ဒွါ ဒီ အာဘြာဟမ် အီ မုး ဒူအီ ပဲ့ ဟဲ့ ဒွါ ဇဝ်ဖြာ ကာဒိက် ဆတ်ဇာ.
7 ပါယ် တီ, န့ ဟဲ့ လိုဝ်း ဆီချာ, ဒူအီ တာင် ဟဲ့ မွင့်ကာရာ ဒွါ ဒီ ဒူအီ နာ ခြိုမ် အန်.
8 ဂေ ဒူအီ အီ လှူ ဒီ ဇဝ်ဖြာ အီ ဟဲ့ ဂဲပ် အုန် ဂိုဝ် ဘုန် အူ ဘုန်, ဂေ မုး ဒူအီ အီ နပ် ဒီ ယမ်. အီ မုး အာမေခေဒေက် အီ ဟဲ့ ဒိုဝ်း ဂိုဝ် ဘုန် အူ ဘုန်, ဂေ ဟဲ့ ကာလာင် လွင် အန်, အန် ကွယ် ဆေဆေ.
9 ဒဲင် တီ, ဟဲ့ ပွိုန် တဝ်း အီ မုး ဂေ ဒူအီ ခြိုဝ် အာလေဝီ, ဂေ အီ ဂဲပ် အုန် ဂိုဝ် ဘုန် အူ ဘုန်, ဂေ ဟဲ့ ဟွတ့် လှူ ဂိုဝ် ဘုန် အူ ဘုန် ဒူပ် ဒါ အာဘြာဟမ် ကူပ် မုး ဂေ လှုက်လှာန် အန်.
10 ခုဝ်, ဒေါ ကာတုန့် အာမေခေဒေက် ဒီ ဒါ အာဘြာဟမ် တီ, ဂေ ဒူအီ ခြိုဝ် အာလေဝီ ညှမ် ဂွိုတ် ဒီ ဂုန့် ဒင် ဂေ. ဂေ ဆီ ကွယ် ခဲင် ဒုဝ် အန်.
11 န့ ယီ မုး ဂေ ဒူအီ အီဆာရေလ, ဇဝ်ဖြာ ဟဲ့ ဒွါ ဒါရာ ဒီ ဂေ ဒေါ စ်ု အန် ဂေ ဒူအီ ခြိုဝ် အာလေဝီ ဘဲန် ဒူအီ အီ လှူ ဒီ ဇဝ်ဖြာ. ဆေ ဂေ ပွိုန် ဒီ ဘဲန် ဒူအီ အီ ဟဲ့ ဇေ့ဇုင် ကူပ် လှူ ဂေ ဒူအီ ခြိုဝ် အာလေဝီ ဒီ ဇဝ်ဖြာ ဒါင် ဂေ, အာဝ် ဟူ လုဝ် ဝီ မိုဝ်း ဒူအီ အီ လှူ ဒီ ဇဝ်ဖြာ ပေါ အူ ဝီ. ပေါ အူ ဝီ တီ, အန် မုး ဒူအီ အီ လှူ ဒီ ဇဝ်ဖြာ ပီ အာမေခေဒေက်. အာဝ် ပီ အာရူန် တွိုန်.
12 ဆေ ဂါန် ဂေ ဒူအီ အီ လှူ ဒီ ဇဝ်ဖြာ ယီ လာယ် ကာပ့လုတ်, ဒါရာ ဘော လုဝ် ကာပ့လုတ် ဒီ အာတ့်.
13 ခုဝ်, ဒူအီ အီ လှူ ဒီ ဇဝ်ဖြာ အီ ပီ အာမေခေဒေက် တီ, အန် တး ခဲင် ခြိုဝ် အီ ဟဝ်. ခဲင် ခြိုဝ် အန် တီ, န့ ညှမ် မိုဝ်း ခေါ အူ ဝီ အီ ဟဲ့ ဒွိုမ် ဘဲန် ဒူအီ အီ လှူ ဒီ ဇဝ်ဖြာ.
14 န့ ဟဲ့ လိုဝ်း ဆီချာ, အန် ဇဝ် အီ မုး ဒူအီ အီ လှူ ဒီ ဇဝ်ဖြာ တီ, အန် မုး ခြိုဝ် အာယူဒါ. အာမုဝ်ဆဲ ယီ တူ မိုဝ်း ဒီ ကာလာင် ခြိုဝ် တီ ဒီ မိုဝ်း ဒူအီ အီ လှူ ဒီ ဇဝ်ဖြာ.
15 လွင် အန် တီ, န့ ဟဲ့ ဝဲ လိုဝ်း ဆီချာ. ဆေ န့ ဝီ မိုဝ်း ဒူအီ အီ လှူ ဒီ ဇဝ်ဖြာ ပေါ အူ ဝီ အီ ပီ အာမေခေဒေက်,
16 ဒူအီ ဝီ တီ, အန် တူ ဘူင် ဂါန် အန် ကူပ် မုး အန် လှုက်လှာန် အာလေဝီ. အန် ဟဲ့ ဘဲန် ဒူအီ အီ လှူ ဒီ ဇဝ်ဖြာ ကူပ် မိုဝ်း အန် အာဆာက် အီ တူ နပ် ဒီ တူတ့်. ပွုန် အန် တီ တဲး အန် ပွိုန် ဒီ ဘူင် ဂါန် အန်.
17 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် အုန် လွင် အန် တီ တဝ်း, “မဲ မုး ဒူအီ အီ လှူ ဒီ ဇဝ်ဖြာ ဆေဆေ, တဲး မဲ ပီ အာမေခေဒေက်.”
18 ပါယ် တီ, ဒါရာ ဘြိမ် တွိုန် ဟဲ့ ပွိုန် ဝဲန် ကူပ် တူ မိုဝ်း အန် ပွုန်, တူ မိုဝ်း ဒီခုဝ်.
19 ခုဝ်, ဒါရာ ဘြိမ် တီ, အန် တူ ပွိုန် စွယ် တဲး ဒူအီ ဇေ့ဇုင်. မာလဲ, အေ ဟဲ့ ဝီ ပွိုန် ဒီ ထူမ် ဒါရာ အီ တဲး အေ မိုဝ်း ပီ နှဝ့် န့ဒဝ့် အီ မွှိုမ် လွှိုမ် ဒါရာ ဘြိမ် တီ. ကူပ် ပီ နှဝ့် န့ဒဝ့် အေ တီ, အေ ပွိုန် ဒီ တး ကွယ် ကာဒိုက် ကာဒဝ့် ဒီ ဇဝ်ဖြာ.
20 ခုဝ်, ဇဝ်ဖြာ ဟဲ့ ဟွတ့် ဒိူင် လွင် ဂါန် ပီ ဘူင် ဒူအီ အီ လှူ ဒီ ဇဝ်ဖြာ အီ ပီ အာမေခေဒေက် တီ. ဒူအီ အီ လှူ ဒီ ဇဝ်ဖြာ ဝီ ဟဝ်, ဇဝ်ဖြာ တူ ဒွိုမ် မိုဝ်း ဒီ ဒိူင်.
21 အီ မုး ဇဝ် ယေဆူ, ဇဝ်ဖြာ ယီ ဟဲ့ ဟွတ့် ဒိူင် လွင် အန် တဝ်း, “ဇဝ်ဖြာ ဟဲ့ ဒိူင် တဝ်း, ‘မဲ ဟဲ့ ဘဲန် ဒူအီ အီ လှူ ဒီ ဇဝ်ဖြာ ဆေဆေ. မဲ ပီ အာမေခေဒေက်.’ အန် ဇဝ် တူ ကာပ့လုတ် နဝ်း အန် တီ ဒေါ မှဝ်.”
22 ကူပ် ဟဲ့ ဒိူင် အန် ပါယ် တီ, န့ တဲး အေ နပ် ဆီချာ, ဇဝ် ယေဆူ ဟဲ့ တဲး အေ ပွိုန် ကာဒိက် ဆတ်ဇာ ဇဝ်ဖြာ အီ ဟဲ့ မွှိုမ် လွှိုမ် ဒါရာ ဘြိမ် တွိုန်.
23 န့ ယီ ဒွိုမ် မိုဝ်း ဒူအီ ကိူန် အီ ဟဲ့ ဘဲန် ဒူအီ အီ လှူ ဒီ ဇဝ်ဖြာ. ကူပ် မုး ဂေ ဒူအီ အီ နပ် ဒီ ယမ်, ဂေ တူ ပွိုန် ဒီ ဘူင် ဂါန် ဂေ ဆေဆေ.
24 ဇဝ် ယေဆူ ယီ မိုဝ်း အာဆာက် အီ ကွယ် ဆေဆေ. ခုဝ်, အန် ဘော ပွိုန် ဘူင် ဂါန် ဒူအီ အီ လှူ ဒီ ဇဝ်ဖြာ ဆေဆေ. အာဝ် မိုဝ်း အီ လုဝ် ပ့လု အန် ဒေါ မှဝ်.
25 ကူပ် န့ ပါယ် တီ, ဘော ဒေါ တီ နီ, ဘော နာ အာတ့် နီ ဟာဝ် ဆေဆေ, အန် ဘော ပွိုန် ချွတ် ဂေ အီ ညှိုမ် ဘိုင် အန်. အန် ဒီ တဲး ဂေ ပွိုန် ဒီ ကွယ် ရိုမ် ဒူပ် ဇဝ်ဖြာ. အန် မိုဝ်း အာဆာက် အီ အိမ် ဆေဆေ, တဲး အန် ပွိုန် ဒီ ဆာခိုဝ် ဒီ ဇဝ်ဖြာ ဒါင် ဂေ.
26 ဒူအီ အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဇိုဝ် တီ, အန် ဟဲ့ ကာဂိုင် ကာဒါန် ခဲ့ ပီ လုဝ် အေ. အန် ဇဝ် ဟဲ့ ဘွတ်, အာဝ် မိုဝ်း အာဆေ အီ ပွိုန် ကာလာင် နာ တူ မွှိုမ် လွင် အန်. အန် မိူဝ် တူ မိုဝ်း မှာပ်, တူ ကွယ် ရိုမ် ဒူပ် ဂေ ဒူအီ အီ မိုဝ်း မှာပ်. ဇဝ်ဖြာ ဟဲ့ တဲး အန် ကွယ် ခဲင် ဂါင်ဟြာဝ်.
27 အန် မိူဝ် တူ လုဝ် ရဲန် ပီ ဒီ လှူ ဒွန် ဆီငဲ ပီ ဂေ အီ ဟဝ် အီ မုး ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဂေ လုဝ် လှူ တဲး န့ ဂဝ်း ဝဲန် မှာပ် ဒုဝ် ဘြိမ် ဂေ ဒီ အာတ့်. ဟဲ့ ဟွတ့်, ပီ ဝီ လုဝ် လှူ တဲး န့ ဂဝ်း ဝဲန် မှာပ် ဂေ ဒူအီ ဟဝ်. အီ မုး ဇဝ် ယေဆူ, အန် ဟဲ့ လှူ ပီ ဒီ လှူ အန် အူ ဇေန့် ဒေါ လှူ အန် ဒုဝ် ဘူင့် အန် ဒီ ဇဝ်ဖြာ.
28 ဒါရာ ဇဝ်ဖြာ ပီ ဒဲမ် အာမုဝ်ဆဲ တွိုန်, န့ တဲး ဒူအီ အီ တူ ဇေ့ဇုင် ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. မာလဲ, ကာဒိက် ဆတ်ဇာ ပီ ဒိူင် အုန် ဇဝ်ဖြာ ဝါယ် အန် တီ န့ ယီ တဲး ဂွန် အန် ဇဝ် ဘဲန် ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဒါင် အေ, အီ ဟဲ့ ဇေ့ဇုင် ဘော ကွယ် ဆေဆေ.

HEB 8
1 ဂြုဝ်း ပဲ့ ဟဲ့ ကာလာင် အုဝ် ဘောကာဂ့လျီတ် နီ, အီ ဟဲ့ အာရေ တာင်, န့ ပါယ် နီ. အေ မိုဝ်း ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ အီ ဟဲ့ ဟွတ့် တုတ့် ဒဲင် မာလာင် အီ ကွယ် ဘ့လာက် အာအး ဇဝ်ဖြာ. ဇဝ်ဖြာ ယီ ဟဲ့ မိုဝ်း အာဖုင် ဒင်ခုဝ် ဘော ပွုန် တာင် ကာဆဝ်. အန် ဘော ကွယ် ခဲင် မိူင် ဂါင်ဟြာဝ်.
2 ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ တီ, အန် ဘူင် ဂါန် အန် ဒီ အာတ့် ဇဝ်ဖြာ အီ ကွယ် ဒူင် ဆီငါ ဘွတ်. ဒူင် တီ, န့ ဘော မုး ဒူင် ပဲ့ ဟဲ့ ဘူင် ဇဝ်ဖြာ. န့ ဘော ပီ ထိုပ် ဘိက် ဘွတ် ပဲ့ ဟဲ့ စ်ု ဇဝ်ဖြာ ဒူအီ ဘူင်. ဒူင် ကွယ် ဇဝ်ဖြာ တီ, န့ မုး ထိုပ် ဘိက် ဘွတ် အီ မှာန် အာခါခ်ု.
3 ခဲ့ ကွယ် ဂေ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ ဒွန် အီ, ဇဝ်ဖြာ ဟဲ့ စ်ု ဂေ, တဲး ဂေ လှူ ပီ ဒီ လှူ ဘဲန် မျုဝ် ဘဲန် မျုဝ်. ဂေ လုဝ် ငဝ်း လှူ ဘော ဒုဝ် ဆတ်ဒါဝါ. ခုဝ် အန် တီ ဘော ဒါ တာင် အေ အီ အိုပ် တူတ့် ဒူအီ အီ လှူ ဒီ ဇဝ်ဖြာ အီ မုး ဇဝ် ယေဆူ တီ, ဘော အန် လုဝ် လှူ ပီ ဒီ လှူ အန်.
4 ဆေ ဇဝ် ယေဆူ ကွယ် ဒဲင် ကာဒါယ် နီ, အန် တူ လုဝ် ဘဲန် ဒူအီ အီ လှူ ဒီ ဇဝ်ဖြာ. ခုဝ်, န့ ဟဲ့ ဟွတ့် မိုဝ်း ဂေ ဒူအီ အီ လှူ ဒီ ဇဝ်ဖြာ အီ ဘူင် ဂါန် ဂေ, တဲး န့ ဒူပ် ဒါရာ.
5 ဒူအီ အီ လှူ ဒီ ဇဝ်ဖြာ ဂေ တီ, ဂေ ဘော ဘူင် ဂါန် ဂေ ခဲင် ထိုပ် ဘိက် ဘွတ် အီ ပီ ဒူင် ကွယ် ဇဝ်ဖြာ ခဲင် ဂါင်ဟြာဝ်. ဒေါ ဘူင် အာမုဝ်ဆဲ ထိုပ် ဘိက် ဘွတ် တီ, ဇဝ်ဖြာ ဟဲ့ တဝ်း ဒီ အန်, “မဲ လုဝ် ဆာဒိက် ဒီ ဘူင် တူတ့် ဒွန် မျုဝ်, တဲး န့ ပီ ပီ ဘျ အုဝ် ဒီ မဲ ဒေါ ကွယ် မဲ ဒဲင် နွန် တွိုန်.”
6 မာလဲ, ဂါန် ပီ ဘူင် ဇဝ် ယေဆူ, န့ ဟဲ့ မွှိုမ် လွှိုမ် ဂါန် ပီ ဘူင် ဂေ ဒူအီ အီ လှူ ဒီ ဇဝ်ဖြာ အီ ကွယ် ဒဲင် ကာဒါယ် နီ. ခုဝ်, ပဲ့ ဟဲ့ ကာဆဲန့် ဇဝ်ဖြာ ဒီ ဒူအီ ကူပ် ညှိုမ် ဂေ ဇဝ် ယေဆူ, န့ ဟဲ့ မွှိုမ် လွှိုမ် ပဲ့ ဟဲ့ ကာဆဲန့် ဇဝ်ဖြာ ဒီ အာမုဝ်ဆဲ. ဇဝ်ဖြာ မိူဝ် ဟဲ့ ဒွါ ကာဒိက် ဆတ်ဇာ ဘဲန် မျုဝ် ဘဲန် မျုဝ် ဒီ ဂေ ဒူအီ အီ ညှိုမ် ဇဝ် ယေဆူ. ဘော ကာဒိက် ဆတ်ဇာ တီ, ဟဲ့ မွှိုမ် လွှိုမ် ကာဒိက် ဆတ်ဇာ ပဲ့ ဟဲ့ ဒွါ ဇဝ်ဖြာ ဒီ အာမုဝ်ဆဲ.
7 န့ ယီ မုး ပီ ကာဆဲန့် ဇဝ်ဖြာ ဒီ အာမုဝ်ဆဲ တီ, ဆေ အာဝ် ဟူ မိုဝ်း ဒူင် ဒီ လုဝ် နဲ, အာဝ် ဟူ လုဝ် ပီ ကာဆဲန့် ပေါ အူ မျုဝ်.
8 ဇဝ်ဖြာ ယဲ့ ဟဲ့ ယိုဝ် ဒူင် ဒီ နဲ ဒီ ဂေ ဒူအီ ပီ အိုပ် အန်. ခုဝ်, အန် တဝ်း ဒီ ဂေ, “န့ ဒီ ဇမ် အူ ဆီငဲ, အုဝ် ဒီ ဝီ လာယ် ကာဆဲန့် အီ ကာမာယ် ဒီ ဂေ ဒူအီ အီဆာရေလ ဘော ဂေ ဒူအီ ယူဒါ.
9 ပီ ကာဆဲန့် အုဝ် တီ, န့ တူ ပီ ပဲ့ ဟဲ့ ဒွိုမ် ကာဆဲန့် အုဝ် ဒီ ဂုန့် ဒင် ဂေ ဒေါ ယဲတ့် လေး အုဝ် ဒီ ဂေ ခဲင် မိူင် အဲဂိုပ် တွိုန်. ခုဝ်, ဂေ တူ ဘူင် ဒူပ် ပဲ့ ဟဲ့ ကာဆဲန့် အုဝ် ဒီ ဂေ တီ. ကူပ် တူ ဘူင် ဂေ ခဲ့ ပီ လုဝ် ဘူင် ဂေ အီ ဒူပ် ပဲ့ ဟဲ့ ကာဆဲန့် ဂေ, အုဝ် မိူဝ် ဟဲ့ ဘ့လေး ဂေ, တဲး ဂေ ဘူင် ခဲ့ ပီ အိုင် ဂေ.
10 ပီ ဒီ ကာဆဲန့် အုဝ် ဒီ ဂေ ဒူအီ အီဆာရေလ နာ အာတ့် နီ ဟာဝ်, န့ ပါယ် နီ. အုဝ် ဒီ တဲး ဒါရာ အုဝ် လိုပ် ခဲင် နဝ်း ဂေ, တဲး ဂေ ဇေန့်ဇာ လွင် အန် တီ ဆေဆေ. အုဝ် ဒီ ဘဲန် ဇဝ်ဖြာ ပီ ကြိုပ် ဂေ, ဂေ မိူဝ် ဒီ ဘဲန် ဒူအီ ပီ အိုပ် အုဝ်.
11 ဒေါ အန် တီ အာဝ် ဟူ မိုဝ်း အီ ဒီ မာနုဝ် ဒီ ဂိုက် အန်, အာဝ် ဟူ မိုဝ်း အီ ကာလာင် ဒီ ဘီနွင် ဝေါဝဲ အန် တဝ်း, ‘တဲး ဘေ နပ် လွင် ဇဝ်ဖြာ.’ ခုဝ်, ဂေ ဘောကာဂ့လျီတ် ဒီ နပ် လွင် ဇဝ်ဖြာ. ဘော ဂေ ဒူအီ အီ တူ မိုဝ်း အာရေ မာဆေ ဘော ဂေ ဒါ တာင်, ဂေ ဒီ နပ် တူတ့် လွင် အုဝ် ဒွန် အီ.
12 အုဝ် ဒီ ဂဝ်း ဝဲန် မှာပ် ဂေ, အာဝ် ဟူ လှုဝ်း မှာပ် ဂေ ဒေါ မှဝ်.” ပါယ် တီ ဇဝ်ဖြာ ဟဲ့ ကာလာင် အုန်.
13 ကူပ် ကာလာင် ဇဝ်ဖြာ လွင် ပဲ့ ဟဲ့ ကာဆဲန့် အန် တဝ်း, န့ မုး အီ ကာမာယ်, န့ ဘော လေး လွင် ပဲ့ ဟဲ့ ကာဆဲန့် အန် ဒေါ ဂုဝ် တွိုန်, န့ မုး အီ ဘြိမ်. ဆေ န့ ယီ ဟဲ့ ဟွတ့် ဘြိမ်, အာဝ် လှေန့် န့ ဒီ ဟြာယ်, အာဝ် ဟူ မိုဝ်း.

HEB 9
1 ပီ ကာဆဲန့် ဇဝ်ဖြာ အီ ဘြိမ် တွိုန်, န့ ဘော စ်ု ဒူအီ ဘူင် ဘဲန် မျုဝ် ဘဲန် မျုဝ်, တဲး ဂေ ကြိုပ် ဆီချာ ဇဝ်ဖြာ. န့ မိုဝ်း ဘော ဒူင် ဒီ လုဝ် ကြိုပ် ဒဲင် ကာဒါယ် နီ.
2 ဂေ ဟဲ့ ဆမ် အုန် ထိုပ် ဘိက် ဘွတ်. ခဲင် ထိုပ် တီ ဟူင် အီ လိုပ် ဒီ အာတ့်, န့ မိုဝ်း ဒင် ငဝ် အွမ်,aဘော ကာစှူင့် ဒူင် ဘ့လေး ဂေ ခါမုန် အီ လှူ ဒီ ဇဝ်ဖြာ. ဟူင် တီ န့ စိူဝ် ဟူင် အီ ဆီငါ ဘွတ်.
3 နာ ပန် ဘိက် ဂွင့် ပေါ အူ ဖိူန် တွိုန်, န့ ဘော မိုဝ်း ဟူင် အီ စိူဝ် ဒူင် ဆီငါ ဘွတ် လွှိုမ် တူတ့်.
4 ခဲင် ဟူင် တီ, န့ ဘော မိုဝ်း ကာစှူင့် ခြိဝ် ပီ လှူ ဂေ ဆီနမ် အုး ငှုန်. န့ ဘော မိုဝ်း ဘော ဇီဒိူက် ဇဝ်ဖြာ အီ ဟဲ့ ပိတ် ခြိဝ်. ခဲင် ဇီဒိူက် တီ, န့ ဝီ မိုဝ်း ကာလုဝ့် ခြိဝ် အူ ဘူင့် ပီ ဟပ် အုန် ဂေ ခါမုန် မာနာ. န့ မိုဝ်း ဘော န့ကြွုန် အာရူန် အီ ဟဲ့ န့လုဝ်း လေး ဘုဝ်း. န့ မိုဝ်း ဘော မာဝ် အာ ဒီဖ့လာင် ပီ ဒဲမ် အုန် ဇဝ်ဖြာ ခဲ့ ပီ ကာဆဲန့် အန် ဒီ ဒူအီ.
5 နာ ဒဲင် ဆီဘ့လိုက် ဇီဒိူက် တီ, န့ ဝီ မိုဝ်း ရာင် အာမူ အာမာတ် ဇဝ်ဖြာ အာ ကာဒင် အီ စိူဝ် ခေရုပ်b အီ မိုဝ်း အာဖုင် ဒင်ခုဝ် တာင်. ဖျီင် ရာင် အာမူ အာမာတ် ဇဝ်ဖြာ ဂါယ် တီ ဟဲ့ မ့ဘ့လး, တဲး န့ ဆီဘ့လိုက် ဒူင် ဘ့လေး ဂေ ပီ ဒီ လှူ အီ တဲး ဇဝ်ဖြာ ဂဝ်း ဝဲန် မှာပ် အီ. ဒေါ တီ နီ, ယီ ညှမ် ပွိုန် ကာလာင် တဲး န့ ကော ဇေ့ လွင် အန် တီ.
6 ဝါယ် ဟဲ့ ဟွတ့် ဘ့လေး အုန် ဂေ ဇိုဝ် တီ ဒွန် မျုဝ်, ဒူအီ အီ လှူ ဒီ ဇဝ်ဖြာ မိူဝ် လိုပ် ဟာဝ် ခဲင် ဟူင် ရေတ့် တွိုန် ဘော ဘူင် ဂါန် ဇဝ်ဖြာ ဒွန် မှိုဝ် ဒွန် ညှာ.
7 န့ ယီ မိုဝ်း မီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. အန် အူ ဝီ, အီ ပွိုန် ဒီ လိုပ် ခဲင် ဟူင် အီ ကွယ် နာ ခဲင် တွိုန်. အန် မိူဝ် တူ လိုပ် ဒွန် ဆီငဲ. အူ ဆီနမ် အူ ဇေန့် အန် ပွိုန် ဒီ လိုပ်. အန် ယီ လုဝ် ဂူင့် ဘော နှာမ် ဒုဝ် ဆတ်ဒါဝါ, တဲး န့ ဘဲန် ပီ ဒီ လှူ အီ တဲး ဇဝ်ဖြာ ဂဝ်း ဝဲန် မှာပ် ဒုဝ် ဘြိမ် အန် ဘော မှာပ် ဂေ ဒူအီ ကိူန်. ဆေ အန် ယီ တူ ဂူင့် နှာမ် တီ, အာဝ် ပွိုန် လိုပ် ဒေါ မှဝ်.
8 ကူပ် ဟဲ့ လုဝ် ဘူင် ဂေ ပါယ် တီ, နဝ်း ဖွိုမ် ဇဝ်ဖြာ ဟဲ့ ဘျ လွင် ဒူအီ တူ ပွိုန် လိုပ် ဒူင် ကွယ် ဇဝ်ဖြာ. ဒေါ ဆီ မိုဝ်း ထိုပ် ဘိက် ဘွတ် တီ, ဇဝ်ဖြာ ညှမ် နှဲ န့တေန့်, တဲး ဒွန် အီ ပွိုန် ဒီ လိုပ် ခဲင် ဒူင် အီ ဟဲ့ ဆီငါ ဘွတ် လွှိုမ် တူတ့်.
9 လွင် ထိုပ် ဘိက် ဘွတ် တီ, န့ ဘော ဘဲန် အူဖာမာ ဒီ အေ ဘာန် ဒေါ တီ နီ. ပီ ဒီ လှူ ဇိုဝ် တီ, ဘော မုး ဒုဝ် ဆတ်ဒါဝါ, ဘော မုး ပီ ဒီ လှူ ဘဲန် မျုဝ် ဘဲန် မျုဝ်, န့ တူ တဲး ဒူအီ အီ လှူ မိုဝ်း နဝ်း လုယ်. န့ တူ တဲး အန် ပိဝ် မှာပ် အန် ဒေါ မှဝ်.
10 ပီ ဒီ လှူ ဇိုဝ် တီ, န့ မုး မီ လွင် ပီ ဒီ ဟူမ် ပီ ဒီ ဒျီင် ဘော မုး လွင် လုဝ် ဘာယ် ဒဲ, တဲး န့ ဒူပ် ဒါရာ. န့ ဘဲန် မီ ဟိတ် ပီ လုဝ် ဘူင် အေ, တဲး န့ ကော ဇမ် ပန် ဒီ ကာပ့လုတ် ဇဝ်ဖြာ ဟိတ် တီ.
11 ဇဝ် ယေဆူ ယီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဟဲ့ ဘဲန် ဒူအီ အီ လှူ ဒီ ဇဝ်ဖြာ အီ တဲး အေ ပွိုန် နာ မွှိုမ် ဘဲန် မျုဝ် ဘဲန် မျုဝ်. အန် ဟဲ့ ဝီ လိုပ် ခဲင် ထိုပ် ဘိက် ဘွတ် အီ ဟဲ့ ဘွတ် ဟဲ့ တာင် လွှိုမ် ထိုပ် ဘိက် ဘြိမ်. အာဝ် မုး ထိုပ် ပီ ဘူင် ဒူအီ. န့ မိူဝ် တူ ကွယ် ဒဲင် ကာဒါယ် နီ.
12 အန် ဇဝ် မိူဝ် တူ ဒိုဝ်း နှာမ် မာဘူ ဂေ နှာမ် ဂွန် မာမက်, တဲး အန် လှူ. အန် ဇဝ် ဟဲ့ ဒိုဝ်း နှာမ် ဒုဝ် ဘြိမ် အန်, လိုပ် ဟာဝ် ခဲင် ဒူင် အီ ဆီငါ ဘွတ် လွှိုမ် တူတ့်. အန် ဇဝ် မိူဝ် လိုပ် မီ အူ ဇေန့် တီ, တဲး အန် ပွိုန် ဒီ ချွတ် အေ, ကွဲ့ ဟူ တဲး အေ ခမ် မှာပ် အေ ဒေါ မှဝ်.
13 ဂေ ဒူအီ အီ လှူ ဒီ ဇဝ်ဖြာ ဒဲင် ကာဒါယ် နီ, ဂေ နပ် ဒီ ဒိုဝ်း နှာမ် မာဘူ ဂေ နှာမ် မာမက် ဘော ဘြဝ် ပဲ့ ဟဲ့ ဒုဝ့် ကာဆိုမ် ဂေ မာမက် ဆိူဝ်, ဝီ ခြဝ်း ဒီ ဂေ ဒူအီ မိုဝ်း မှာပ်, တဲး ဒုဝ် ဂေ ဝီ ဆီငါ ဘွတ်, တဲး န့ ဒူပ် ဒါရာ.
14 ဆေ န့ ပါယ် တီ, နှာမ် ဇဝ် ယေဆူ ဟဲ့ ဝဲ မိုဝ်း ပွုန် လွှိုမ် နှာမ် ဒုဝ် ဆတ် တီ. ခုဝ်, အန် ဇဝ် တူ မိုဝ်း မှာပ်. နဝ်း ဖွိုမ် ဇဝ်ဖြာ အီ ကွယ် ဆေဆေ ယီ ဟဲ့ တဲး အန် လှူ ဒုဝ် အန် တီ ဒီ ဇဝ်ဖြာ. ခုဝ်, အန် ဟဲ့ ပွိုန် ဒီ ချွတ် အေ, ကွဲ့ ဟူ တဲး အေ လှုဝ်း ခဲင် နဝ်း အေ လွင် မှာပ် အေ အီ တဲး အေ ယမ်. ဇဝ် ယေဆူ ဟဲ့ ချွတ် အေ ပါယ် တီ, တဲး အေ ပွိုန် ဒီ ဘူင် ပီ အိုင် ဇဝ်ဖြာ အီ အိမ် ဆေဆေ.
15 ကူပ် ဟဲ့ ခမ် အန် ဇဝ် ဒီ ယမ် တီ, အန် ဟဲ့ တဲး အေ လွတ် လေး ခဲင် မှာပ် ပဲ့ ဟဲ့ ဘူင် အေ ကူပ် တူ ဒူပ် အေ ပီ လာယ် ကာဆဲန့် အေ ဒီ ဇဝ်ဖြာ ဒေါ ဂုဝ် တွိုန်. ပီ ကာဆဲန့် ဇဝ်ဖြာ အီ ကာမာယ်, ဇဝ်ဖြာ တဲး အေ ခမ် ကူပ် ညှိုမ် ဘိုင် အေ ဇဝ် ယေဆူ အီ မုး ဒူအီ ဒီ ကာတဲ. ပါယ် တီ, ဒွန် အီ ပဲ့ ဟဲ့ ရဝ်း ဇဝ်ဖြာ, ဂေ ဒီ ပွိုန် ခါဂုန် ပဲ့ ဟဲ့ တဝ်း ဇဝ်ဖြာ ဒီ ဒွါ ဒီ ဂေ. ခါဂုန် တီ တူ နပ် ဒီ ဟြာယ် ဒေါ မှဝ်.
16 ဆေ န့ ယီ မိုဝ်း ပဲ့ အီ ဒဲမ် လွင် ကာဆာင် ခါဂုန်, အာတ့် ယမ် ဒူအီ အီ ဟဲ့ ဒဲမ် ပဲ့ တီ, အာဝ် ပွိုန် ကာဆာင် ခါဂုန် တီ.
17 ခုဝ်, ဆေ ဝီ အီ ဒဲမ် ပဲ့ တီ ယီ ဆီ အိမ်, ညှမ် ပွိုန် စ်ု ပဲ့ တီ. ဆေ ဒါ အီ ဒဲမ် ပဲ့ တီ ယီ ဟဲ့ ဟွတ့် ယမ်, ဟဲ့ ပွိုန် စ်ု.
18 ကူပ် န့ ပါယ် တီ, ဘော ပီ ကာဆဲန့် ဇဝ်ဖြာ ဒေါ ဂုဝ် တွိုန်, ဒွန် အီ လုဝ် ဒူပ် ဝါယ် ဟဲ့ ဟွတ့် လှူ ဂေ နှာမ် ဒုဝ် ဆတ်. အာတ့် လှူ ဂေ နှာမ် တီ, ညှမ် လုဝ် ဒူပ်.
19 ခုဝ်, ဝါယ် ဟဲ့ ဟွတ့် ကာလာင် အာမုဝ်ဆဲ ဒါရာ ပီ ဒွါ ဇဝ်ဖြာ ဒီ အန်, တဲး ဂေ ဒူအီ ကိူန် ထူမ်, အန် ဘော ဒိုဝ်း ဘော နှာမ် ဂွန် မာမက် ဘော နှာမ် မာဘူ ဝီ ကာဝ်ု ကာဆူ အိုမ်, ဝီ ဒိုဝ်း ဘော ဒဝ် ဟူဆူပ်, ဘော ဟိုက် မာဘူ ပဲ့ ဟဲ့ စုတ် ဂေ တဲး န့ ရေန့်. ဟဲ့ ဟွတ့်, အန် ဘော ဝီ ခြဝ်း ဒီ ဘပ် ဒါရာ ဇဝ်ဖြာ ဘော ဒီ ဂေ ဒူအီ ဒွန် အီ.
20 အန် ဝီ တဝ်း, “နှာမ် နီ ဟဲ့ မုး နှာမ် အီ ဘျ ပီ ကာဆဲန့် ဇဝ်ဖြာ ဒီ ဘေ. ဇဝ်ဖြာ ဟဲ့ စ်ု ဘေ ဒူပ် ပါယ် တီ.”
21 ဟဲ့ ဟွတ့် ပါယ် တီ, အာမုဝ်ဆဲ ဘော ဝီ ဒိုဝ်း နှာမ် တီ, ခြဝ်း ဒီ ထိုပ် ဘိက် ဘွတ် ဘော ဒီ ခြိုင် ပီ ဒီ တာ ဒွန် မျုဝ် ဒေါ ကြိုပ် ဂေ ဇဝ်ဖြာ.
22 ဘူင့် မှာန် အန်, န့ တူ ကူပ် မိုဝ်း မာဆေ ပီ တူ လုဝ် ခြဝ်း နှာမ်, တဲး န့ ဆီငါ ပီ ဒမ် ဒါရာ. ဆေ တူ မိုဝ်း နှာမ် ပီ လှုဝ် ဒူအီ ဒီ အာတ့် ဇဝ်ဖြာ, အန် ဇဝ် တူ ပွိုန် ဂဝ်း ဝဲန် မှာပ်.
23 အီ မုး ကြုဝ် ဘဲန် မျုဝ် ဘဲန် မျုဝ် ဒဲင် ကာဒါယ် နီ, န့ ဘျ ပီ ပါယ် ဒွန် မျုဝ် ခဲင် ဂါင်ဟြာဝ်. ကြုဝ် တီ ဟဲ့ ဘဲန် ကြုဝ် အီ ဆီငါ ဘွတ် ကူပ် လှူ ဂေ နှာမ် ဒုဝ် ဆတ် ဂေ တီ. ဆေ န့ ယီ မုး မျုဝ် အီ ကွယ် ဂါင်ဟြာဝ်, န့ လုဝ် ပီ ဒီ လှူ အီ မွှိုမ် လွှိုမ် ဒုဝ် ဆတ်.
24 ပါယ် တီ, ဇဝ် ယေဆူ တူ လုဝ် လိုပ် ဟာဝ် ခဲင် ဒူင် ဆီငါ ဘွတ် ပီ ဘူင် ဒူအီ အီ နှဲန်, အီ မှာန် အီ ကွယ် ခဲင် ဂါင်ဟြာဝ်. အန် ဟဲ့ လိုပ် ဆိူဝ် ခဲင် ဂါင်ဟြာဝ်, တဲး အန် ကွယ် ဒီ အာတ့် ဇဝ်ဖြာ ကာဒါင် အေ.
25 အန် ယီ တူ လုဝ် လှူ ဒုဝ် အန် ဘဲန် ဇေန့် ဘဲန် ဇေန့်. အာဝ် လုဝ် ဘူင် ပီ ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ. ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ တီ, အန် ဘော လုဝ် ဂူင့် နှာမ် ဒုဝ် ဆတ်, ဟာဝ် လိုပ် ခဲင် ဒူင် ဆီငါ ဘွတ် လွှိုမ် တူတ့် ဒွန် ဆီနမ် ဒွန် ဆီနမ်.
26 ဆေ အန် ဇဝ် တဝ်း ဒီ လှူ ဒုဝ် အန် ပါယ် တီ, ဆိန့် ဒေါ ဖာန် ဘ့လေး ဇဝ်ဖြာ ကာဒါယ် နီ, အန် ဒီ ဘော လုဝ် ခမ် ဒီ ယမ် ဘဲန် ဇေန့် ဘဲန် ဇေန့်. န့ ယီ တူ မုး ပါယ် တီ. ဇဝ် ယေဆူ ဟဲ့ တး မီ အူ ဇေန့် ဘာင် ဒီ တူတ့် ဇာတ် နီ. အန် ဒီ ဘူင် တဲး န့ ဟွတ့် တူတ့် ဒွန် မျုဝ်, တဲး အန် ဂဝ်း ဝဲန် မှာပ် ဂေ ဒူအီ ကူပ် ဟဲ့ ခမ် အန် ဒီ လှူ ဒုဝ် အန် တီ.
27 ဘော အေ ဒူအီ ဒွန် အီ, အေ ဒီ ယမ် မီ အူ ဇေန့်. ဟဲ့ ဟွတ့်, အေ ဒီ ဝီ လုဝ် ခမ် တဲး ဇဝ်ဖြာ ဆုင်ဖျာတ် အာမူ အေ.
28 ဇဝ် ယေဆူ မိူဝ် ပါယ် တီ. အန် ဟဲ့ လှူ ဒုဝ် အန် မီ အူ ဇေန့်. အန် ဟဲ့ ခမ် တူတ့် ခဲ့ ကွယ် မှာပ် ဒူအီ ဘောကာဂ့လျီတ်. အန် ဒီ ဝီ တး ပေါ အူ ဇေန့်. ပန် ဒီ ဝီ တး အန်, အန် တူ တဝ်း ဒီ ဝီ ဂဝ်း ဝဲန် မှာပ်. အန် ဒီ တး တဲး အန် ချွတ် ဂေ ဒူအီ အီ ဘ်ု အီ နှဝ့် န့ဒဝ့် အန်.

HEB 10
1 ဒါရာ ဂေ ဒူအီ ယူဒါ တွိုန်, န့ တူ မုး အီ မှာန် အာခါခ်ု အီ ဒီ တး ဝါယ် နီ. န့ ပီ ကာမိုက် အီ ဘျ လွင် န့ မိုဝ်း အီ မှာန် အာခါခ်ု အီ မုး အီ မွှိုမ်, အီ ဒီ တး ဝါယ် နီ. ခုဝ်, ကြုဝ် ပီ လှူ ဂေ ဒွန် ဆီနမ် ဒွန် ဆီနမ်, န့ တူ ပွိုန် ဘူင် တဲး ဂေ အီ တး ကြိုပ် ဇဝ်ဖြာ တီ ဘဲန် ဒူအီ မွှိုမ် အီ ဇေ့ဇုင်.
2 ဆေ ပီ ဒီ လှူ ဂေ တီ နပ် ဒီ တဲး ဂေ ဘဲန် ဒူအီ မွှိုမ် အီ ဇေ့ဇုင်, ဂေ အာဝ် ဟူ လုဝ် ဝီ လှူ ဘဲန် ဇေန့် ဘဲန် ဇေန့်. မှာပ် ဂေ မိူဝ် အာဝ် ဟူ မိုဝ်း. ခုဝ်, န့ ဟဲ့ ဟွတ့် ဂဝ်း ဝဲန်. ပါယ် တီ, ဂေ မိူဝ် အာဝ် ဟူ လုဝ် ယုဝ် ဒီ ခမ် မှာပ် ဂေ.
3 မာလဲ, ပီ ဒီ လှူ ဂေ ဒွန် ဆီနမ် တီ, န့ ဘဲန် အီ ဒမ် ဆာဒိက် ဒီ ဒူအီ, တဲး ဂေ လှုဝ်း မှာပ် ဂေ.
4 ခုဝ်, နှာမ် မာမက် ဂေ နှာမ် မာပဲ, န့ တူ ပဲ ဒီ ဂဝ်း ဝဲန် မှာပ် ဒူအီ ဒေါ မှဝ်.
5 ခုဝ် အန် တီ ဒေါ တး ဇဝ် ယေဆူ ဒဲင် ကာဒါယ် နီ, အန် ဘော ကာလာင် ဒီ ဇဝ်ဖြာ တဝ်း, “မဲ ဇဝ် တူ ဆီ ပွိုန် ပီ ဒီ လှူ အီ မုး ဒုဝ် ဆတ်ဒါဝါ. ဘော ပီ လှူ အာမျုဝ် ဟဝ် မဲ တူ လုဝ်. မဲ ဇဝ် ယီ ဒွါ ဒုဝ် ဘူင့် ဒီ အုဝ်, တဲး န့ ဘဲန် ပီ ဒီ လှူ.
6 မဲ ဇဝ် မိူဝ် တူ အိုင် ပီ လှူ အီ ဒုဝ့် ဒီ ငဝ် ဘော ပီ လှူ အီ ဂဝ်း ဝဲန် မှာပ်.
7 အုဝ် ဝီ တဝ်း ဒီ မဲ, ‘အိုယ် မဲ ဇဝ်ဖြာ, အုဝ် ဟဲ့ ကွယ် ဒီ နီ, အုဝ် ဒီ ဘူင် ဒူပ် ပီ အိုင် မဲ ဇဝ်ဖြာ, တဲး န့ ဒူပ် ပဲ့ ဟဲ့ ဒဲမ် အုန် လွင် အုဝ် ခဲင် ဘပ် ဇဝ်ဖြာ.’” ဇဝ် ယေဆူ ဟဲ့ ကာလာင် ပါယ် တီ.
8 ဒေါ ကာလာင် ဇဝ် ယေဆူ ဂြုဝ်း တီ, အန် ဟဲ့ တဝ်း ဒီ အာတ့်, “ပီ ဒီ လှူ ဒုဝ် ဆတ်ဒါဝါ ဘော ပီ ဒီ လှူ ဘဲန် မျုဝ် ဘဲန် မျုဝ်, ပီ လှူ အီ ဒုဝ့် ဒီ ငဝ် ဘော ပီ လှူ အီ ဂဝ်း ဝဲန် မှာပ်, အာဝ် မုး ပီ အိုင် မဲ ဇဝ်. မဲ ဇဝ် မိူဝ် တူ ဆီ ပွိုန်.” ပီ ဒီ လှူ ဇိုဝ် တီ ဒွန် မျုဝ် ပီ ဘော မုး ပီ ဒမ် ဒါရာ, အန် မိူဝ် ဟဲ့ တဝ်း ပါယ် တီ.
9 ဟဲ့ ဟွတ့် အန် ပီ ဝီ တဝ်း, “အိုယ် မဲ ဇဝ်, အုဝ် ဟဲ့ ဟွတ့် တး, တဲး အုဝ် ပွိုန် ဒီ ဘူင် ဒူပ် ပီ အိုင် မဲ ဇဝ်.” အန် ကာလာင် ဂြုဝ်း တီ ကူပ် ဟဲ့ ဝဲန် အန် အီ ဘြိမ်, တဲး န့ မိုဝ်း အီ ကာမာယ်.
10 ကူပ် ပီ အိုင် ဇဝ်ဖြာ တီ, အေ ပွိုန် ဒီ ဘဲန် ဒူအီ အီ ဆီငါ ဘွတ်. ခုဝ်, ဇဝ် ယေဆူ ဟဲ့ ခမ် ဒီ လှူ ဒုဝ် အန် အူ ဇေန့် တီ, ကွဲ့ တဲး န့ ဆီ လုဝ် လှူ ပေါ န့ ပွါ ဒေါ မှဝ်.
11 ဂေ ဒူအီ အီ လှူ ဒီ ဇဝ်ဖြာ အီ ကွယ် ဒဲင် ကာဒါယ် နီ, ဂေ ဘော လှူ ပီ ဒီ လုဝ် လှူ ဘဲန် ဇေန့် ဘဲန် ဇေန့်, ဒွန် ဆီငဲ ဒွန် ဆီငဲ. ပီ လှူ ဂေ တီ ယီ တူ ပဲ ဒီ ဂဝ်း ဝဲန် မှာပ် ဒေါ မှဝ်.
12 အီ မုး ဇဝ် ယေဆူ, အန် ယီ လှူ ပီ ဒီ လှူ အူ မျုဝ် အီ ဂဝ်း ဝဲန် မှာပ်. ပီ လှူ အန် တီ, န့ ယီ မိုဝ်း အာဂျိုဝ် ဆေဆေ. ဟဲ့ ဟွတ့် လှူ, အန် ဝီ ကွယ် ဘ့လာက် အာအး ဇဝ်ဖြာ.
13 ဆိန့် ဒေါ ဟုဝ့် အန် ကော ဇမ် ဒေါ တီ နီ, အန် ဘော ကွယ် ဒီ တီ ဘ်ု, တဲး န့ ကော ဇမ် ပန် ဒီ တဲး ဇဝ်ဖြာ အန် ညဲတ့် တူတ့် ရန်ဆူ အန် ဘောကာဂ့လျီတ်.
14 ကူပ် ဟဲ့ လှူ အန် ပီ ဒီ လှူ အူ ဇေန့် တီ, န့ တဲး ဂေ အီ ညှိုမ် ဘိုင် အန် ပွိုန် နဝ်း ဆီငါ ဘွတ် ဘော ဘဲန် ဒူအီ မွှိုမ်, အီ ဇေ့ဇုင် ဆေဆေ.
15 ဘော နဝ်း ဖွိုမ် ဇဝ်ဖြာ ဟဲ့ ကာလာင် လွင် အန် တီ ဒီ အေ. အန် ဟဲ့ တဝ်း,
16 “အာနီ ဟဲ့ မုး ပီ ဒီ ကာဆဲန့် အုဝ် ဒီ ဂေ. ဝါယ် အန် တီ အုဝ် ဇဝ်ဖြာ ဒီ ဝီ တဲး ဒါရာ အုဝ် လိုပ် ခဲင် နဝ်း ဂေ. အုဝ် ဒီ တဲး ဂေ ဇေန့်ဇာ လွင် အန် တီ ဆေဆေ.”
17 ဟဲ့ ဟွတ့် အန် ဇဝ် ပီ ဝီ တဝ်း, “မှာပ် ပဲ့ ဟဲ့ ကာလိုပ် ဂေ, အုဝ် မိူဝ် ဟူ လှုဝ်း ဒေါ မှဝ်.”
18 ပါယ် တီ, ဆေ မှာပ် အေ ဟဲ့ ဟွတ့် ဂဝ်း ဝဲန်, အာဝ် ဟူ လုဝ် ဝီ လှူ ပီ ဒီ လှူ အီ ဂဝ်း ဝဲန် မှာပ် ပေါ အူ ဇေန့်.
19 အိုယ် ဘေ ဘီနွင် အုဝ်, ဇဝ် ယေဆူ ဟဲ့ ခမ် ဒီ ယမ် ကာဒါင် အေ, တဲး အေ မိုဝ်း နဝ်း ယ ဒီ လိုပ် ဇမ် ဒူင် အီ ဘွတ် လွှိုမ် တူတ့်.
20 တဲး အေ ဒူပ် န့တေန့် ပီ မ့ပြာယ် ဇဝ် ယေဆူ ဒီ အေ. န့ မုး န့တေန့် ကာမာယ် အီ တဲး အေ ပွိုန် အာဆာက် ကာမာယ်. ဆေ အေ ဒူပ် န့တေန့် တီ, န့ ပီ အေ ဟဲ့ ပွိုန် ဒီ ကာလုဝ်း ဘိက် ဂွင့် တွိုန်, တဲး အေ လိုပ် ခဲင် ဒူင် ဘွတ် လွှိုမ် တူတ့်. ဘိက် ဂွင့် တီ ယီ ဘျ လွင် ဇဝ် ယေဆူ အီ ဟဲ့ ခမ် ဒီ ယမ် ကာဒါင် အေ.
21 ပါယ် တီ ဘော အေ ဟဲ့ မိုဝ်း ဒူအီ အီ လှူ ဒီ ဇဝ်ဖြာ အီ ဘွတ် မျာတ်, အီ ဟဲ့ အိုပ် ခဲင် ဂါင်ဟြာဝ်.
22 ခုဝ် အန် တီ တဲး အေ တး ကွယ် ကာဒိုက် ကာဒဝ့် ဒီ ဇဝ်ဖြာ. ကူပ် မိုဝ်း အေ နဝ်း ဆိူဝ် ဘော နဝ်း ညှိုမ် ဆီချာ, ကူပ် မိုဝ်း အေ ဘော နဝ်း ဟူ လှုဝ်း မှာပ် ဘော ကူပ် မိုဝ်း အေ ဒုဝ် ဘူင့် အီ ပီ ဟဲ့ ဘာယ် ခဲင် အိုမ် အီ ဆီငါ, အေ ပွိုန် ဒီ ကွယ် ကာဒိုက် ကာဒဝ့် ဒီ ဇဝ်ဖြာ.
23 ကွဲ့ တဲး အေ မိုဝ်း နဝ်း ကာလိင် ကာလဲ, တဲး နဝ်း အေ မန် ဆီချာ လွင် ပီ နှဝ့် န့ဒဝ့် အေ ပီ ကာလာင် အေ ဒီ အီ ဟဝ်. ခုဝ်, အန် ဇဝ် အီ ဟဲ့ ဒွါ ကာဒိက် ဆတ်ဇာ, အန် ဒီ ဘူင် ခဲ့ ပီ ကာလာင် အန် ဆေဆေ.
24 တဲး အေ ကာဒွါ့ ကာဖာ, မှဝ် အေ ဒီ ပါယ် ဒီ လာယ် ကာဆုး, တဲး အေ လာယ် ရွက့် ဘော ဘူင် နာ ဘွတ် နာ မွှိုမ်.
25 ဒေါ တး ကာဇု ဂေ ဒူအီ အီ ညှိုမ် ဇဝ် ယေဆူ, န့ မိုဝ်း မင် အီ အီ တူ တး. ကွဲ့ တဲး အေ ဘူင် ပါယ် တီ. တဲး အေ အွန် ဒီ လာယ် ကာလာင် တဲး န့ ဘဲန် ပ့လူမ် ဘဲန် ဟဲန့် ဒီ နဝ်း. တဲး အေ ဝဲ ကာလာင် လွင် အန် တီ ကူပ် ဟဲ့ နပ် အေ, ဆီငဲ ဒီ တး ဇဝ်ဖြာ ဟဲ့ ကာတတ် ဒီ ဇမ်.
26 ဆေ အေ ဟဲ့ ဟွတ့် မိုဝ်း အာငျာန် အီ တဲး အေ နပ် နာ မုး နာ မှာန်, ဆေ အေ ယီ ဝီ ဘူင် ဟာဝ် မှာပ် ပီ ဘြိမ်, အာဝ် ဟူ မိုဝ်း ပီ ဒီ လှူ အီ ဒီ ပွိုန် ဂဝ်း ဝဲန် မှာပ် ပေါ အူ ဇေန့်.
27 ဒူအီ ဇိုဝ် တီ, န့ ဂိတ် ဘ်ု မီ ပန် ဒီ ဒမ် ဇဝ်ဖြာ မှာပ် အီ မွှိုမ် ယုဝ် ကာဆဝ် ဒီ အန်. အန် ဘ်ု မီ ပန် ဒီ ကာဆိုမ် ငဝ် ဒီ ဂေ အီ ကာဘး ဒီ ဇဝ်ဖြာ.
28 ဒေါ မွိုန်, ဆေ န့ မိုဝ်း ဒူအီ အီ ဟဲ့ ဝဲန် ဒါရာ အာမုဝ်ဆဲ တွိုန်, ဆေ ဟဲ့ မိုဝ်း အာ ဝီ, အူယ် ဝီ အီ ဟဲ့ ယိုဝ် လွင် အန် တီ, အာဝ် ပွိုန် ကာဝေ အန်. အန် ဒိူန် ဒီ လုဝ် ယမ်.
29 ကူပ် န့ ပါယ် တီ, ဆေ န့ မိုဝ်း ဒူအီ အီ လုက်တာယ် ဂွန် ဇဝ်ဖြာ ဘော တဝ်း, ပီ ကာဆဲန့် ဇဝ်ဖြာ ဒီ ဒူအီ ကူပ် ဟဲ့ ခမ် ဇဝ် ယေဆူ ဒီ ယမ်, န့ တူ မိုဝ်း ဒီခုဝ်, ဆေ န့ ဘော မိုဝ်း ဒူအီ အီ တူ ရုဝ်ဆေ နဝ်း ဖွိုမ် ဇဝ်ဖြာ အီ နပ် ဒီ ဂေဇူ အေ, ဒူအီ ဝီ တီ ဒီ လုဝ် ခမ် မှာပ် ကိူန် လွှိုမ် ဒူအီ အီ ဟဲ့ ဝဲန် ဒါရာ တွိုန်.
30 ခုဝ်, အေ ဟဲ့ နပ် အန် ဇဝ် အီ ဟဲ့ တဝ်း, “အုဝ် အီ ဒီ ဘူင် ဝျီ့ ပီ လုတ့် ဂေ.” အေ ဟဲ့ နပ်, အန် ဇဝ် ဟဲ့ ကာလာင် ပေါ အူ ဇေန့် တဝ်း, “ဇဝ်ဖြာ အီ ဒီ ဒမ် မှာပ် ဒီ ဂေ ဒူအီ ပီ အိုပ် အန်.”
31 ဇဝ်ဖြာ ယီ မုး အန် ဇဝ် အီ အိမ် ဆေဆေ. ဆေ အန် ဒီ ဘျ ပွုန် အန် ဒီ အေ, န့ မွှိုမ် ယုဝ် ကာဆဝ်.
32 တဲး ဘေ ဝီ လှုဝ်း ပီ ပါယ် ဘေ အာတ့် နီ. ဒေါ ဟဲ့ ဟွတ့် ဘေ တဲး ဘ့လာင် ဇဝ်ဖြာ လိုပ် ခဲင် နဝ်း ဘေ, ဘေ ပီ ဘော ဟဲ့ ခမ် ဒုက် တာင် ကာဆဝ် မိူဝ်, ဘေ ယီ တူ စှိုမ် မာဆေ ကူပ် အီ ဒုက် အီ ညှာပ် ဒီ နဝ်း ဘေ တီ.
33 မင် ဇေန့် ဘေ ဟဲ့ ခမ် အီ ဟဝ် နဲန ဘေ ဘော ခါနှာပ် ဘေ. မင် ဇေန့် ဘေ ဟဲ့ ဖြူမ် ဒီ ခမ် ဒုက် ဒူပ် အီ ဟဝ်.
34 ဘေ မိူဝ် ဟဲ့ ကာဝေ ဂေ အီ ဟဲ့ စုဝ်း ခဲင် ကာပိုမ်. ဒေါ မိုဝ်း အီ တး ဇူန် တး ဖာတ် ဒိုဝ်း ကြုဝ်ကြာမ် ဘေ, ဘေ ဘော ခူယ် ဒါခိုယ်, တူ ခြဲ ဂေ. ခုဝ်, ဘေ ဟဲ့ နပ်, ဘေ မိုဝ်း ကြုဝ် အီ ကွယ် ဆေဆေ, အီ ဟဲ့ ဘွတ် ဟဲ့ မွှိုမ် လွှိုမ် ကြုဝ် ပီ ဖာတ် ဂေ တီ.
35 ကူပ် န့ ပါယ် တီ, ကွဲ့ တဲး ဘေ ဝဲန် နဝ်း ယ ဘေ, အီ ဒီ တဲး ဘေ ပွိုန် အာဂျိုဝ် အီ ကိူန် ကာဆဝ်.
36 ဘေ လုဝ် မိုဝ်း နဝ်း အီ ခမ် ဒီ ယိူန် လှေန့်, တဲး ဘေ ပွိုန် ဒီ ဘူင် ဒူပ် ပီ အိုင် ဇဝ်ဖြာ. ဆေ ဘေ ဟဲ့ ဟွတ့် ဘူင် ဇိုဝ် တီ ဒွန် မျုဝ်, ဘေ ဒီ ဘော ပွိုန် ပဲ့ ဟဲ့ ကာဆဲန့် ဇဝ်ဖြာ ဒီ ဒွါ ဒီ ဘေ.
37 ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “အာဝ် ဟူ လှေန့်, အန် ဇဝ် အီ ဟဲ့ တဝ်း ဒီ တး, အန် ဒီ တး ခြန် ခြန်, အန် တူ ကြဲ.
38 မာလဲ, ဒူအီ ပီ အိုပ် အုဝ်, အီ မိုဝ်း နဝ်း ဆိူဝ် နဝ်း မှာန်, အန် ဒီ ညှိုမ် ဘိုင် အုဝ် ဆေဆေ. ခုဝ်, အန် ဒီ ပွိုန် အာဆာက် ကာမာယ်. အာဆေ ယီ တူ ညှိုမ် ဘိုင် အုဝ် ဆေဆေ, အုဝ် မိူဝ် တူ အိုင် ဒူအီ ဝီ တီ.”
39 အီ မုး အေ, အေ ယီ တူ မုး ဒူအီ အီ တူ ညှိုမ်, အီ ဒီ စှိုမ်. အေ မုး ဒူအီ အီ ညှိုမ် ဆီချာ. ဇဝ်ဖြာ မိူဝ် ဟဲ့ ချွတ် အေ.

HEB 11
1 ဆေ အေ ညှိုမ်, အေ မိူဝ် နပ် ဆီချာ, ပီ နှဝ့် န့ဒဝ့် အေ ဟဲ့ မုး ဟဲ့ မှာန်. အေ ဘော နပ် ဆီချာ, ပီ တူ ယိုဝ် အေ ဟဲ့ မိုဝ်း အာခ်ု မှာန်.
2 ဂေ ဒူအီ ဘာန် ဒေါ မွိုန် ဟဲ့ ညှိုမ် ပါယ် တီ. ခုဝ်, ဇဝ်ဖြာ မိူဝ် ဟဲ့ အိူပ် မျုက် ဂေ.
3 ကူပ် ညှိုမ် အေ, အေ ဟဲ့ နပ်, ဇဝ်ဖြာ ဟဲ့ ကာလာင် တဲး န့ မိုဝ်း ဘ့လေန့် ဂေ ကာဒါယ်. ဒေါ ဖာန် ဘ့လေး အန် ဇဝ် ဘဲန် မျုဝ် ဘဲန် မျုဝ်, အန် ဟဲ့ ဒိုဝ်း မျုဝ် အီ တူ ပွိုန် ယိုဝ်, ဘူင် တဲး န့ ဝီ ဘဲန် မျုဝ် အီ ဟဲ့ ပွိုန် ယိုဝ်.
4 ကူပ် ညှိုမ် အာဘဲ တွိုန်, အန် မိူဝ် လှူ အီ မွှိုမ် လွှိုမ် ပီ လှူ အာကန့် တွိုန်. ကူပ် ညှိုမ် အန် ပါယ် တီ, ဇဝ်ဖြာ မိူဝ် တဝ်း, အန် မုး ဒူအီ အီ မိုဝ်း နဝ်း ဆိူဝ် နဝ်း မှာန်. ဇဝ်ဖြာ မိူဝ် ဟဲ့ ကာလာင် ပါယ် တီ ကူပ် ယိုဝ် အန် ပီ လှူ အာဘဲ တီ. ကူပ် ညှိုမ် အာဘဲ တီ, အန် ပီ ဘော ဟဲ့ ဟွတ့် ယမ် မိူဝ်, ပဲ့ ဟဲ့ ဘူင် အန်, န့ ယီ မာနုဝ် အေ ဇမ် ဒေါ တီ နီ.
5 ကူပ် ညှိုမ် အာဟေန် တွိုန်, အန် မိူဝ် တူ လုဝ် ယမ်. ဇဝ်ဖြာ ဟဲ့ ဒိုဝ်း ဟုဝ့် အန် ဒူင် ကွယ် ဇဝ်ဖြာ. အာဝ် ဟူ မိုဝ်း အာဆေ အီ ဝီ ယိုဝ် အန်. ခုဝ်, ဇဝ်ဖြာ ဟဲ့ ဟွတ့် ဒိုဝ်း အန်. အာတ့် ဒိုဝ်း ဟုဝ့် ဇဝ်ဖြာ ဒီ အန်, န့ မိုဝ်း အီ ကာလာင် လွင် အန် တဝ်း, အန် မုး ဒူအီ အီ လဝ့် နဝ်း ဇဝ်ဖြာ.
6 ဆေ အေ ယီ တူ ညှိုမ်, ဇဝ်ဖြာ မိူဝ် တူ အိုင်. အာဝ် လဝ့် နဝ်း ဇဝ်ဖြာ. ခုဝ်, အာဆေ တး ကြိုပ် ဇဝ်ဖြာ, အန် လုဝ် ညှိုမ်, ဟဲ့ မိုဝ်း ဇဝ်ဖြာ. အန် ဘော လုဝ် ညှိုမ်, အန် ဇဝ် ဒီ ဒွါ အာဂျိုဝ် ဒီ ဂေ ဒွန် အီ အီ ဆီ နပ် အန်.
7 ကူပ် ညှိုမ် အာနုဝ် တွိုန်, ဇဝ်ဖြာ မိူဝ် ကာလာင် တဲး အန် နပ် အီ ဒီ ပါယ် နာ အာတ့် ဟာဝ် ပီ ညှမ် ပွိုန် ယိုဝ်. အန် ဘော ထူမ် ဂြုဝ်း ပီ ကာလာင် ဇဝ်ဖြာ တီ ဘော ဘူင် ရိုဝ် ဆင်ဖုဝ် တာင်, တဲး န့ ချွတ် ဘော အန် ဘော ဒူအီ ခဲင် န့ဟူမ် အန်. အီ မုး ဂေ ဒူအီ ဟဝ်, ဂေ ဘောကာဂ့လျီတ် ယီ လုဝ် ခမ် မှာပ် ဂေ. အာနုဝ် ယီ ဟဲ့ ပွိုန် နဝ်း ဆိူဝ် နဝ်း မှာန် ပီ ဒွါ ဇဝ်ဖြာ ကူပ် ညှိုမ် အန်.
8 ကူပ် ညှိုမ် ဒါ အာဘြာဟမ် တွိုန်, အန် မိူဝ် ထူမ် ဂြုဝ်း ဇဝ်ဖြာ ဒေါ တဝ်း ဇဝ်ဖြာ ဒီ အန်, တဲး အန် ဟာဝ် ဒီ မိူင် ပီ ဒီ ဒွါ ဇဝ်ဖြာ ဒီ အန်, တဲး န့ ဘဲန် မိူင် အန်. အန် ပီ ဘော တူ နပ် နာ ဒီ ဟာဝ်, အန် ယီ လေး ဟာဝ် ဒူင် ကွယ် ဘြိမ် အန်.
9 ကူပ် ညှိုမ် အန်, အန် ပွိုန် ဒီ ကွယ် ခဲင် မိူင် အီ ဟဝ် ပီ ခဲတ့်. န့ မုး မိူင် ပဲ့ ဟဲ့ တဝ်း ဇဝ်ဖြာ ဒီ ဒွါ ဒီ အန်. အန် ဘော ကွယ် ခဲင် ထိုပ် ဘိက်. ဘော အာဆဲက် ဘော အာကူပ် ကွယ် ပါယ် တီ. ခုဝ်, ကာဒိက် ဆတ်ဇာ ပဲ့ ဟဲ့ ဒွါ ဇဝ်ဖြာ ဒီ အာဘြာဟမ်, အန် ဟဲ့ ဒွါ ဘော ဒီ ဂါယ်.
10 အာဘြာဟမ် ဟဲ့ ကွယ် ပါယ် တီ ခုဝ်, အန် နှဝ့် န့ဒဝ့် ဘော ဘ်ု ဒီ လိုပ် ခဲင် မိူင် ပဲ့ ဟဲ့ ဒဲ ဇဝ်ဖြာ, အီ ကွယ် ဆေဆေ.
11 ကူပ် ညှိုမ် အာဘြာဟမ်, အန် ပီ ဘော ဟဲ့ ကတ်, အန် ယီ ဟဲ့ ပွိုန် ဂွန်. ဘော အီဘိုန့် အန် အီ မုး နာင် ဆာရာယ် အီ ဟဲ့ မှန်, အန် ယီ ဝီ ပွိုန် ဒီ ဒဲ ဘာဒိက် ဆန်ထေ ဒေါ ဟဲ့ ကတ် ကာဆဝ် အန်. အာဘြာဟမ် ဟဲ့ နပ်, ဇဝ်ဖြာ ဒီ ဘူင် ဒူပ် ကာဒိက် ဆတ်ဇာ ပဲ့ ဟဲ့ ဒွိုမ် ဒွါ အန်.
12 အာဘြာဟမ် တီ, အန် ပီ ဘော နှဲန် ဒူအီ အီ ဟဲ့ ဟွတ့် ယမ် မိူဝ်, အန် ယီ ဘဲန် ဂုန့် ဒင် ဂေ ဒူအီ ကိူန် ကာဆဝ်. လှုက်လှာန် အန် မိူဝ် ကိူန် ကော ပီ ဆီမန့် အီ ကွယ် ခဲင် ဘ့လေန့်. ဂေ ဘော ကိူန် ပီ ကာဟာတ့် အီ ကွယ် ခူပ် အိုမ် နမ်မုက်ဆာရာ ကော ဟူ နပ် ဒီ တိး.
13 ဒူအီ ဂေ တီ, ဒေါ ယမ် ဂေ, ဂေ ဘောကာဂ့လျီတ် ညှမ် ပွိုန် တူတ့် ခဲ့ ပီ တဝ်း ဇဝ်ဖြာ ဒီ ဒွါ. ဂေ ယီ ညှိုမ် ဘိုင် ဇဝ်ဖြာ ဆေဆေ. ဂေ ပီ ဆ ပွိုန် ပဲ့ ဟဲ့ ကာလာင် ဇဝ်ဖြာ ဒီ ဒွါ, န့ ယီ ပီ ဂေ ဟဲ့ ပွိုန် ယိုဝ်, ယီ ဆီ ကွယ် ကာတူင့်. ဂေ ဘော ဘ်ု ဒီ ရပ်. ဂေ မိူဝ် ဟဲ့ နပ် ဆီချာ, ဂေ ပီ ခဲတ့် ဒေါ ကွယ် ဂေ ဒဲင် ကာဒါယ် နီ.
14 ဒူအီ အီ ဟဲ့ ဘ့လေး နဝ်း ဂေ ပါယ် တီ, န့ လိုဝ်း ဆီချာ, ဂေ ဟြေတ့် မိူင် ပေါ အူ မျုဝ်, ဒူင် ပွိုန် ကွယ် ဂေ ဆေဆေ.
15 ဆေ ဂေ ယီ ဝီ လှုဝ်း မိူင် ဘြိမ် အီ မုး ဒူင် ဒွိုမ် လေး တး ဂေ, ဂေ ဟဲ့ ပွိုန် ဝီ ဝေန့်.
16 မာလဲ, ဂေ ယီ နှဝ့် န့ဒဝ့် မိူင် အီ မွှိုမ် လွှိုမ် တီ, အီ မုး မိူင် ဂါင်ဟြာဝ်. ခုဝ်, ဇဝ်ဖြာ မိူဝ် တူ ဆာယ် ဒေါ တဝ်း ဂေ, ဇဝ်ဖြာ မုး ဇဝ်ဖြာ ပီ ကြိုပ် ဂေ. အန် မိူဝ် ဟဲ့ ရဲန် အုန် မိူင် အူ မိူင် အာဒါ ဂေ.
17 ကူပ် ညှိုမ် အာဘြာဟမ် တွိုန်, အန် ဘော ခမ် ဒီ လှူ ဂွန် အန် အီ စိူဝ် အာဆဲက်, တဲး န့ ပီ အီ လှူ ဒုဝ် ဆတ်. ပါယ် တီ ဇဝ်ဖြာ ဟဲ့ တဝ်း ဒီ ထေဝ် နဝ်း အာဘြာဟမ်. အန် ပီ ဘော ဟဲ့ ပွိုန် ကာဒိက် ဆတ်ဇာ ပီ ဒွါ ဇဝ်ဖြာ လွင် ဂွန် အန်, အန် ယီ ခမ် ဒီ လှူ ဂွန် ဝီ တီ.
18 ဘူင့် မှာန် အန်, ဇဝ်ဖြာ ဟဲ့ ဟွတ့် ကာလာင် အုန် ဒီ အန် တဝ်း, “ကူပ် အာဆဲက် တီ, မဲ ဒီ မိုဝ်း လှုက်လှာန် ကိူန်.”
19 အာဘြာဟမ် ဟဲ့ ဟွတ့် နပ်, ဇဝ်ဖြာ ဟဲ့ မိုဝ်း ပွုန် ဒီ တဲး အာဆဲက် ဝီ အိမ် ဝါယ် ဟဲ့ ဟွတ့် ယမ် အန်. ခုဝ်, အန် မိူဝ် ထူမ် ဂြုဝ်း ဇဝ်ဖြာ, တဝ်း ဒီ ငဝ်း လှူ အာဆဲက်. ဝါယ် အန် တီ န့ ဘော ပီ, ဇဝ်ဖြာ ဟဲ့ ဝီ ဒွါ အာဆဲက် ဒီ အာဘြာဟမ် ဝါယ် ဟဲ့ ဟွတ့် ယမ် အန်.
20 အာဆဲက် တီ, ကူပ် ညှိုမ် အန်, အန် မိူဝ် မွင့်ကာရာ ဒွါ ဒီ အာကူပ် ဂါယ် အာဆုဝ်, တဲး ဂါယ် နပ် အီ ဒီ ပါယ် နာ အာတ့် ဟာဝ်.
21 ကူပ် ညှိုမ် အာကူပ် တွိုန်, အန် ဝီ မွင့်ကာရာ ဒွါ ဒီ ဂွန် အာယုဝ် အာ ဝီ တွိုန် ဒေါ ဟဲ့ ကာတတ် အန် ဒီ ယမ်. ဒေါ အန် တီ အန် ဘော ဂိုပ် ဒီ န့ကြွုန် အန်, ဝီ ကြိုပ် ဇဝ်ဖြာ.
22 ကူပ် ညှိုမ် အာယုဝ်, အာတ့် ယမ် အန်, အန် ဟဲ့ ကာလာင် အုန် လွင် ဂေ ဒူအီ အီဆာရေလ ဒီ လေး ခဲင် မိူင် အဲဂိုပ်. အန် ဘော ဒမ် ဂေ, တဲး ဂေ ဒိုဝ်း ဟာဝ် ဘော ကာအာင် အန်.
23 ကူပ် ညှိုမ် ဂုန့် မာ အာမုဝ်ဆဲ တွိုန်, ဒေါ ဂွိုတ် အာမုဝ်ဆဲ, ဂါယ် ဟဲ့ ဒိုဝ်း ချြီင် အန် အာဒါ အူယ် မာဂျီန်. ကူပ် ဟဲ့ ယိုဝ် ဂါယ်, အာရိုပ် ဂွန် ဂါယ် တီ ဟဲ့ စှိတ်, ဂါယ် မိူဝ် အာဝ် ဟူ ယုဝ် အာမိင် ပီ ဒမ် အုန် ခုန်ဒီခမ် ဖာရုဝ် တွိုန်.
24 ကူပ် ညှိုမ် အာမုဝ်ဆဲ, ဒေါ ဟဲ့ ဝီ တာင် အန်, အန် တူ ဆီ တဲး အီ နပ် လွင် မုး အန် ဂွန် နာင် အီ မုး ဂွန် ဒီဘျာ ခုန်ဒီခမ် ဖာရုဝ်.
25 အန် ဘော မိုဝ်း နဝ်း ဆီ ခမ် ဒုက် ဒီရိုမ် ဒူပ် ဂေ ဒူအီ အာမျုဝ် ပီ အိုပ် ဇဝ်ဖြာ. အန် တူ ဆီ ကွယ် ဒူင် ဘျုဝ် ဒါခိုယ် အာဒါ အူ ကာစန် အူ ကာဘြိုဝ်း. အန် မိူဝ် တူ ဆီ ဘူင် ဘဲန် မျုဝ် ဘဲန် မျုဝ် အီ ဘဲန် မှာပ် ဒီ အန်.
26 အန် ဟဲ့ နပ်, ဆေ အန် ခမ် ဒုက် ခမ် အီ နဲန ပီ လုဝ် ခမ် ဒူအီ ကူပ် ညှိုမ် ဂေ ဇဝ် ယေဆူ, န့ ဟဲ့ မွှိုမ် လွှိုမ် ကြုဝ်ကြာမ် အီ ငဝ်း တာင် အီ ကွယ် ခဲင် မိူင် အဲဂိုပ်. အန် ဘူင် ပါယ် တီ ခုဝ်, အန် နှဝ့် န့ဒဝ့် ဒီ ပွိုန် ရုး ပီ ဒီ ဒွါ ဇဝ်ဖြာ ဒီ အန် ဝါယ် နီ.
27 ကူပ် ညှိုမ် အာမုဝ်ဆဲ, အန် မိူဝ် တူ ယုဝ် ခုန်ဒီခမ် ဖာရုဝ် ဒီ ရူ စာဝ် ဒီ အန်. အန် ဘော လေး တ မိူင် အဲဂိုပ်. ကူပ် ညှိုမ် ဘိုင် ဇဝ်ဖြာ, န့ ပီ အန် ဟဲ့ ယိုဝ် ဇဝ်ဖြာ ပီ တူ ပွိုန် ယိုဝ် ဒူအီ.
28 ကူပ် ညှိုမ် အန်, အန် ဘော ဘူင် ပဲ့ ဟဲ့ စ်ု ဇဝ်ဖြာ အန် ဘူင်, အန် ဘော ကာလာင် တဲး ဂေ ဒိုဝ်း နှာမ် မာဘူ, ဖဝ်း ဒီ မာ မာလုဝ်း, ကွဲ့ တဲး အာမူ အာမာတ် ဇဝ်ဖြာ ငဝ်း ယမ် ဂွန် အီမာယ် ဂေ အီ မုး ဂွန် ဂိန့်, တဲး ဇဝ်ဖြာ ကာလုဝ်း ကာင် ဂေ. ကွဲ့ တဲး အန် ဘူင် ဒီ ဒူအီ အီဆာရေလ ပီ ပီ ဘူင် အန် ဒီ ဒူအီ အဲဂိုပ်.
29 ကူပ် ညှိုမ် ဂေ ဒူအီ အီဆာရေလ, ဂေ မိူဝ် ပွိုန် ဒီ ကာလုဝ်း အိုမ် တာင် အီ စိူဝ် အိုမ် ဒီနှူင် ရေန့်. ဂေ ကာလုဝ်း အိုမ် တီ ပီ ဂေ ဟာဝ် ဒဲင် ကာဒါယ် ဟေန့်. ဒေါ ဝီ တး ဂေ ဒူအီ အဲဂိုပ်, ဒေါ ဆီငျာ ဟာဝ် ဒူပ် ဂေ ပါယ် တီ, အိုမ် ဘော ဝီ တး မ့ပုန် ယမ် တူတ့် ဂေ.
30 ကူပ် ညှိုမ် ဂေ ဒူအီ အီဆာရေလ, ဂေ ဟဲ့ လဲပ် ရဲင် မိူင် ယေရီခုဝ် တွိုန် အာဒါ ဘူ ဆီငဲ. ဟဲ့ ဟွတ့်, ရဲင် မိူင် တီ ဘော ဒီဂ့လဝ်း စုဝ်း အူ ဇေန့်.
31 ကူပ် ညှိုမ် နာင် ရာဟာပ် အီ မုး ယာ မာလမ် တွိုန်, အန် မိူဝ် တူ လိုဝ် စှိုမ် ပီ ဂေ ဒူအီ အီ တူ ထူမ် ဂြုဝ်း ဇဝ်ဖြာ. ခုဝ်, အန် ဟဲ့ ရွုး ချြီင် ဆီချာ ဂေ ဒူအီ အီဆာရေလ အီ ဟဲ့ ပြာ ဒီ တး ချွင် ဒီ လိုပ် မိူင် တွိုန်.
32 ဒဲင် တီ, ဘေ ဆီ တဲး အုဝ် ကာလာင် ပေါ န့ ပွါ.း န့ ဒီ တူင့် ကာဆဝ် ဆေ အုဝ် ကာလာင် ဘော လွင် အာကီဒီအူန်, ဘော အာပါရာက်, ဘော အာဆာမ်ဆူန်, ဘော အာယေဖာဒါ, ဘော လွင် အာဒါဝိတ် ဂေ အာဆာမူအေန်, ဘော လွင် ဂေ ဒူအီ အီ ဘျာန် ဂြုဝ်း ဇဝ်ဖြာ တွိုန်. ဆေ အုဝ် ဒီ ကာလာင် လွင် ဂေ တီ, အာဝ် နပ် ဒီ တူတ့်.
33 ဒူအီ ဂေ တီ, ကူပ် ညှိုမ် ဂေ, ဂေ ဟဲ့ ကာဂုဝ်း ဘော ပဲ မိူင် အီ ဟဝ်. ဂေ ဟဲ့ ဆုင်ဖျာတ် အာမူ အီ ဘော ပွိုန် ခဲ့ ပီ တဝ်း ဇဝ်ဖြာ ဒီ ဒွါ. ဂေ ဘော ပွိုန် ဒီ ကာဘိတ် မူတ့် မာခြင်ဆီ.
34 ဂေ ဟဲ့ ဒွိုမ် ဘျတ် ဘော ငဝ် အီ ကုး ဟဲန့် ကာဆဝ်. ဂေ မိူဝ် ဟဲ့ လွတ် အာဖေ အာရေ ဒီ မာပွါ့ လာင် ဂေ ဘ့လာ လျီး. ဒေါ ဒီလှး န့စမ် ဂေ, ဂေ ဟဲ့ ဝီ မိုဝ်း ပ့လူမ် မိုဝ်း ဟဲန့် ကိူန်. ဂေ ဝီ ပွိုန် ဒီ ကာဂုဝ်း ဒီ ဒါ ဆိုက် ဒူအီ အာမျုဝ် ဟဝ်.
35 န့ ဘော မိုဝ်း အီဘိုန့်, ကူပ် ညှိုမ် ဂေ, ဂေ မိူဝ် ဟဲ့ ဝီ ပွိုန် ဝိဝ် ဂွန် ဂေ အီ ဟဲ့ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် ဂေ. ဒူအီ ဂေ တီ မင် အီ, ဂေ ဟဲ့ ခမ် ပီ ခါနှာပ် အီ ဟဝ် ဘော ခမ် ဒုက် ကာဆဝ်. ဂေ မိူဝ် တူ လုဝ် ဒီ ကွယ် ထင်ဟာင်a. ဂေ ဆီ ပွိုန် အာဆာက် အီ မွှိုမ် လွှိုမ် အာဆာက် ဂေ တီ.
36 မင် အီ ဂေ ဟဲ့ ခမ် ပီ ဖျာက် ပီ နဲန အီ ဟဝ်, ဟဲ့ ကာဒုး ဘော အီ မး အီ ပက် ဂေ, ဟဲ့ စုဝ်း ဘော ခဲင် ကာပိုမ်.
37 ဂေ ဟဲ့ ခမ် ဘော အီ ဟဝ် ဒိုဝ်း မာဝ်, ဝိုန့် ဒီ ဂေ. ဂေ ဟဲ့ ခမ် ဘော အီ ဟဝ် ဒိုဝ်း လေက်လိုဝ်, ကာဆွာ့ ဂေ ဘဲန် တွန် ဘဲန် တွန်. ဂေ ဘော ကာဒုး ဒီ ယမ် ဒီ မာပွါ့ လာင်. ဂေ ကာဒုး ဒီ စှိုပ် ဒီ တာ ဟုန် မာဘူ ဂေ ဟုန် မာပဲ ကူပ် တူ မိုဝ်း ဂေ ခြိုင် ဒီ တာ. ဂေ ဘော ခမ် ဒုက် ပီ ခါနှာပ် အီ ဟဝ်.
38 ကူပ် ညှိုမ် ဒူအီ ဂေ တီ, ဂေ ဟဲ့ ကာအာပ် ကွယ် ဒူင် မွှိုမ် လွှိုမ် ကာဒါယ် နီ. မာလဲ, ဒေါ ကွယ် ဂေ ဒဲင် ကာဒါယ် နီ, ဂေ ယီ လုဝ် ဟာဝ် ဝိဝ် ဟာဝ် ဝေန့် ခဲင် ပြဲ ကာဟဝ်း, ဘော လုဝ် ဟုဝ့် ကွယ် ဒဲင် နွန်. ဂေ ဘော လုဝ် ချြီင် ခဲင် ကာဒဝ် ထမ် ဘော ခဲင် ကာဒဝ် ကာဒါယ်.
39 ဇဝ်ဖြာ ဟဲ့ တဝ်း လွင် ဒူအီ ဂေ တီ, ဂေ ဟဲ့ ညှိုမ် ဆီချာ. ဇဝ်ဖြာ ပီ ဘော အိူပ် ဂေ ပါယ် တီ, ဂေ ယီ တူ ပွိုန် ပီ တဝ်း ဇဝ်ဖြာ ဒီ ဒွါ ဒီ ဂေ.
40 ခုဝ်, ဒေါ ကွယ် ဂေ ဒေါ မွိုန်, ဇဝ်ဖြာ ဟဲ့ ဟွတ့် ရဲန် အုန် အာဒါ အေ အာမျုဝ် အီ ဟဲ့ မွှိုမ် လွှိုမ် ကာဒိက် ဆတ်ဇာ ပဲ့ ဟဲ့ ဒွါ အန် ဒီ ဂေ. ဇဝ်ဖြာ ယီ ဘူင် တဲး ဂေ ဇေ့ဇုင် ရိုမ် ဒူပ် အေ.

HEB 12
1 ဂေ ဒူအီ ကိူန် အီ ဟဲ့ ဟွတ့် ယမ် တီ, ဂေ ပီ န့အု တာင် အီ ဟဲ့ ရူပ် အေ ဒွန် ဘ့လာက်. ဂေ ဟဲ့ ခမ် ဘဲန် မျုဝ် ဘဲန် မျုဝ် ကူပ် ညှိုမ် ဂေ. ကူပ် န့ ပါယ် တီ, တဲး အေ ဝဲန် ဒွန် မျုဝ် အီ နပ် ဒီ ဘူင် တဲး အေ ဒီလှး တူ မိုဝ်း ပ့လူမ်. တဲး အေ ဝဲန် ဘော မှာပ် အီ ငှိုယ် ဒိုက် ဒီ အေ. တဲး အေ ဘူင် ပီ ဒူအီ အီ ကာခဲန့် ကာဘ့လဲပ်. တဲး အေ ဂျုဝ်ဂျာ ဘော ရိန် ဒီ ဘူင် တဲး အေ ဇမ် ဒူင် ဒီ လုဝ် ဇမ်.
2 တဲး အေ ယွတ် ပီ ပါယ် ဇဝ် ယေဆူ အီ ဟဲ့ တဲး အေ ညှိုမ်. အန် ဒီ ဘော စွယ် အေ, တဲး အေ ညှိုမ် ဆီချာ, တဲး ကော တူတ့် အာဆာက် အေ. အန် ဇဝ် မိူဝ် တူ ယုဝ် ဒီ ခမ် ဒီ ယမ် ဒဲင် ရွင့် ကာဝဲ့. ခုဝ်, အန် ဟဲ့ နပ်, ဝါယ် အန် တီ န့ ဒီ ဘျုဝ် ဒါခိုယ် ကာဆဝ်. အန် ဇဝ် မိူဝ် တူ ယုဝ် ဒီ မွှိုမ် ဆာယ် ဒေါ ခမ် အန် ဒီ ယမ် ဒဲင် ရွင့် ကာဝဲ့. ဟဲ့ ဟွတ့်, အန် ဟဲ့ ဝီ ဟုဝ့် ကွယ် ဘ့လာက် အာအး ဇဝ်ဖြာ.
3 ကွဲ့ တဲး ဘေ ဒီလှး. ကွဲ့ တဲး နဝ်း ဘေ လိုဝ်. တဲး ဘေ လှုဝ်း ခဲ့ ခမ် ဇဝ် ယေဆူ ဒီ ဒူအီ အီ မိုဝ်း မှာပ်, ဒေါ ဖျာက် ဂေ ဒီ အန်.
4 အီ မုး ဘေ, ဘေ ညှမ် ဒွိုမ် ယိုဝ် ဂေ ဒူအီ အီ ဘူင် မှာပ် ဟဲ့ ရူ ကာဆဝ် ဒီ ဘေ ကော ဆီ ငဝ်း ယမ် ဘေ.
5 ဘေ မိူဝ် ဟဲ့ ပိဝ် ဂြုဝ်း ပီ ကာလာင် ဇဝ်ဖြာ ဒီ ဘေ. အန် ဇဝ် ဟဲ့ ကာလာင် ဒီ ဘေ ပီ အန် ကာလာင် ဒီ ဂွန် အန်. အန် ဟဲ့ တဝ်း, “အိုယ် ဂွန် ကာညူမ် အုဝ်, မဲ ကွဲ့ လုက်တာယ် ဂြုဝ်း ပီ မာနုဝ် ဇဝ်ဖြာ ဒီ မဲ. ကွဲ့ တဲး နဝ်း မဲ ဘ့လိူင် ဆေ န့ ပီ ဇဝ်ဖြာ ဟဲ့ ဆီဘျြီ့ မဲ.
6 ခုဝ်, ဇဝ်ဖြာ ဘော မာနုဝ် ဂေ ဒူအီ ပီ ရွက့် အန်. အန် ဘော ဒမ် မှာပ် ဒီ ဒူအီ ပဲ့ ဟဲ့ ရွုး အန်, တဲး ဂေ ဘဲန် ဂွန် အန်.”
7 တဲး ဘေ ခမ် ပီ မာနုဝ် ဇဝ်ဖြာ တီ. ခုဝ်, ဇဝ်ဖြာ ဟဲ့ ဘူင် ဒီ ဘေ ပီ ပီ ဘူင် အန် ဒီ ဂွန် အန်. ဂွန် ပီ တူ လုဝ် ဂုန့် မာ မာနုဝ်, န့ မိူဝ် တူ မိုဝ်း ခေါ အူ ဝီ.
8 ဆေ ဘေ ယီ တူ ခမ် ပီ မာနုဝ် ဂုန့် ဘေ, ဘေ တူ မုး ဂွန် အာရာင် အန်. ဘေ မုး ဂွန် ကာတဲ ဂ့လ. ဒွန် အီ လုဝ် ခမ် ပီ မာနုဝ် အီ ဟဝ်.
9 ဒဲင် တီ, အေ ဒွန် အီ, အေ ဟဲ့ မိုဝ်း ဂုန့်. ဂုန့် အေ တီ ဟဲ့ မာနုဝ် အေ. အေ မိူဝ် ရုဝ်ဆေ ဂေ. အီ မုး ဇဝ်ဖြာ, ဆေ အေ ဂူမ် အန်, အေ ဒီ မိုဝ်း အာဆာက် အီ တူ လုဝ် ယမ်. ခုဝ်, န့ ဟဲ့ ဝဲ ကာအာပ် အေ ဂူမ် အေ ရုဝ်ဆေ အန် ဇဝ် အီ မုး ဂုန့် အေ.
10 ဂုန့် အေ အီ ကွယ် ဒဲင် ကာဒါယ် နီ, ဂေ ဟဲ့ မာနုဝ် နာ ဘွတ် နာ မွှိုမ် ဒီ အေ အာဒါ အူ ကာစန်, တဲး န့ ဒူပ် ပီ ထာင် ဂေ. မာလဲ, အီ မုး ဇဝ်ဖြာ, အန် မာနုဝ် အေ, တဲး န့ ဘဲန် အာဂျိုဝ် ဒီ အေ, တဲး အေ ဘဲန် ဒူအီ အီ ဆီငါ ဘွတ် ပီ ဇဝ်ဖြာ ဟဲ့ ဆီငါ ဘွတ်.
11 ဒေါ ခမ် အေ ဒုက် ဘော ဒေါ မာနုဝ် အီ ဒီ အေ, န့ တူ ဒါခိုယ် ဒီ နဝ်း အေ. မာလဲ, ဝါယ် အန် တီ ဒူအီ အီ ဟဲ့ ခမ် ပီ မာနုဝ် တီ, ဂေ ဒီ ဝီ ယိုဝ် အာဂျိုဝ် အန်. ဂေ ဒီ မိုဝ်း နဝ်း ဆိူဝ် နဝ်း မှာန် ဘော နဝ်း ဂျီတ် ယေန်.
12 ခုဝ် အန် တီ ကွဲ့ တဲး ဘေ မိုဝ်း နဝ်း တျီ့, တဲး ဘေ ဝီ မိုဝ်း ပ့လူမ် မိုဝ်း ဟဲန့်.
13 တဲး န့ ပီ ဘေ ဟာဝ် ဆိူဝ် ဒူပ် န့တေန့် အီ မွှိုမ်. ကွဲ့ တဲး ပ့လဝ် ဘေ ဟာဝ် ဂဲ့. တဲး ဇဝ်ဖြာ ပီကဲန် ဘေ, တဲး ဘေ ပွိုန် ဒီ ဟာဝ် ဆီချာ.
14 တဲး ဘေ ဂျုဝ်ဂျာ ဒီ လာယ် ကာလဝ့် ဒီ အီ ဟဝ် ဒွန် အီ. ဂျုဝ်ဂျာ ဘော တဲး ဘေ ဘဲန် ဒူအီ အီ ဆီငါ ဘွတ်. ခုဝ်, ဆေ ဒူအီ တူ ကာပ့လုတ် နဝ်း ဘော တူ ဘဲန် ဒူအီ အီ ဆီငါ ဘွတ်, အာဝ် မိုဝ်း အာဆေ အီ ဒီ ပွိုန် ယိုဝ် ဇဝ်ဖြာ.
15 တဲး ဘေ ဆာဒိက်, ကွဲ့ တဲး န့ မိုဝ်း အာဆေ အီ လုတ် ပီ ဂေဇူ ဇဝ်ဖြာ. ကွဲ့ တဲး န့ မိုဝ်း အာဆေ အီ ပီ ဒဝ် ဆွင့် အီ ဝီ န့လုဝ်း, တဲး န့ ဘဲန် ဒုက် ဒီ အီ. ကွဲ့ တဲး ဒူအီ ကိူန် ဘဲန် နဝ်း ကာဒါတ့် ကူပ် ပီ ပျာတ့် ဒူအီ အီ ပီ ဒဝ် ဆွင့် တီ.
16 တဲး ဘေ ဆာဒိက်, ကွဲ့ တဲး န့ မိုဝ်း ဒူအီ အီ လာယ် လုတ့် လာယ် လာယ်. ကွဲ့ တဲး န့ မိုဝ်း အာဆေ အီ တူ ရုဝ်ဆေ ဂြုဝ်း ဇဝ်ဖြာ ပီ အာဆုဝ် တွိုန်. အန် ဟဲ့ ဒွိုမ် ယွင့် ဒီ ဟူမ် တူတ့် ဒွန် မျုဝ် ပီ ဒီ ပွိုန် အန် ကူပ် မုး အန် ဂွန် ဂိန့်. အာဒါ ပီ ဒီ ဟူမ် အူ မ့ပြာ အန် ဟဲ့ ကာရဝ်း ရုး အန် တီ.
17 ဘေ ယီ ဟဲ့ နပ်, ဝါယ် အန် တီ ဒေါ ဝီ ဆီ ပွိုန် ဝိဝ် အန် ပီ မွင့်ကာရာ ဒွါ ဂုန့် အန်, အန် ဟူ ပွိုန် မာဆေ. ပဲ့ ဟဲ့ ဝဲန် အန် ခါ အာတ့် အန် ပီ ဘော ဝီ ဂျုဝ်ဂျာ ဒီ ဒိုဝ်း ဝိဝ် မိူဝ်, အန် အာဝ် ဟူ ပွိုန် ဝိဝ် ဒေါ မှဝ်. အန် ပီ ဘော ယာမ် တာင် မိူဝ်, အန် ယီ တူ ပွိုန် ဝီ ကာဝိဝ် ပဲ့ ဟဲ့ ဟွတ့် ဘူင် အန် တီ.
18 ဘေ မိူဝ် တူ ဒွိုမ် ဟာဝ် ကြိုပ် ဇဝ်ဖြာ ဒီ နွန် ဆီနာယ် တွိုန် ပီ ဂေ ဒူအီ ဒေါ မွိုန်. ဘေ တူ ပွိုန် ကြိုပ် ဒီ နွန် အီ ဟဲ့ ပွိုန် ဒိုဝ် ပွိုန် ပါ တီ, အီ မိုဝ်း ငဝ် အီ ကုး တာင်, အီ အပ် ဝွင့် ဘော မိုဝ်း ဟမ် ခုန် လာင် အီ ပီ ဟမ် ဘုတ် နိုင် ပဲ.
19 ဘေ မိူဝ် တူ ယိုဝ် ဂြုဝ်း ဇဝ်ဖြာ. ဒေါ ယိုဝ် ဂေ ဒူအီ ဒေါ မွိုန် ဂြုဝ်း ဇဝ်ဖြာ တီ, ဂေ ဘော မှာန့်, ကွဲ့ တဲး ဂေ ယိုဝ် ပေါ အူ ဇေန့်.
20 ဂေ မှာန့် ပါယ် တီ ခုဝ်, ဂေ တူ ခမ် အာမိင် ပီ ဒမ် အုန် ဇဝ်ဖြာ အီ တဝ်း, “ဘော မုး ဒူအီ, ဘော မုး ဒုဝ် ဆတ်ဒါဝါ, အာဆေ ဟီ တး ဒိုဝ် နွန် နီ, ဘေ လုဝ် ဒိုဝ်း မာဝ် ဝိုန့်, တဲး အန် ယမ်.”
21 ပဲ့ ဟဲ့ ယိုဝ် ဂေ တီ, န့ မွှိုမ် ယုဝ် ကာဆဝ်. ဘော အာမုဝ်ဆဲ ဟဲ့ ကာဒုး ဒီ တဝ်း, “အုဝ် ဟဲ့ ယုဝ် ကာဆဝ်, ဟဲ့ ဒီယေန့် ဒီယုဝ်.”
22 အီ မုး ဘေ, ဘေ တူ ကြိုပ် ဇဝ်ဖြာ ပီ ဂေ ဒူအီ အီဆာရေလ တီ. န့ ပီ ဘေ ဟဲ့ တး ကြိုပ် ဒီ နွန် ဇီအူန်, အီ မုး မိူင် ဒူင် ကွယ် ဇဝ်ဖြာ အီ အိမ် ဆေဆေ. ဒူင် တီ, န့ ဘော ပီ မိူင် ယေရူဆာလဲမ်. န့ ယီ ကွယ် ခဲင် ဂါင်ဟြာဝ်. ဒေါ တး ကြိုပ် ဘေ ဇဝ်ဖြာ ဒူင် တီ, န့ ဘော မိုဝ်း ဂေ အာမူ အာမာတ် ဇဝ်ဖြာ ဘဲန် မှိုန့် ဘဲန် ဆဲန်, ဘူင် ဘ့လွယ် အီ ဒါခိုယ် ကာဆဝ်.
23 ဒူင် တီ, န့ ဘော မုး ဒူင် ကွယ် ကာဇု ကာဒိုမ် ဂေ ဂွန် ဇဝ်ဖြာ အီ မုး ဂွန် ဂိန့်, အီ ဟဲ့ ဟွတ့် မိုဝ်း စိူဝ် ခဲင် ဇာရာင် အီ ကွယ် ဂါင်ဟြာဝ်. န့ မုး ဘော ဒူင် ကွယ် ဇဝ်ဖြာ အီ ဒီ ဆုင်ဖျာတ် အာမူ ဒူအီ ဘောကာဂ့လျီတ်. ဘော နဝ်း ဖွိုမ် ဂေ ဒူအီ အီ မိုဝ်း နဝ်း ဆိူဝ် နဝ်း မှာန်, အီ ဟဲ့ ဇေ့ဇုင်, ဂေ ကွယ် ဒီ တီ.
24 ဒူင် ဒီ တး ကြိုပ် ဘေ တီ, န့ မုး ဘော ဒူင် ကွယ် ဇဝ် ယေဆူ. ကူပ် ညှိုမ် ဘိုင် ဘေ ဇဝ် ယေဆူ တီ, ဘေ ဒီ ပွိုန် ပီ ကာဆဲန့် ဇဝ်ဖြာ အီ ကာမာယ်. နှာမ် ဇဝ် ယေဆူ ပဲ့ ဟဲ့ ခြဝ်း ဂေ ဒီ တီ, န့ ဟဲ့ မွှိုမ် လွှိုမ် နှာမ် အာဘဲ တွိုန်. ဘေ ဟဲ့ တး ကြိုပ် ဇဝ်ဖြာ ဒူင် ကွယ် မျုဝ် တီ ဒွန် မျုဝ်.
25 ပါယ် တီ, တဲး ဘေ ဆာဒိက်, ကွဲ့ တဲး ဘေ ဝဲန် ဂြုဝ်း ပီ ကာလာင် ဇဝ်ဖြာ. ဂေ ဒူအီ ဒေါ မွိုန် တူ ထူမ် ဂြုဝ်း ဇဝ်ဖြာ ဒေါ ကွယ် ဂေ ဒဲင် ကာဒါယ်. ခုဝ်, ဂေ တူ လွတ်, ဂေ လုဝ် ခမ် မှာပ် ဂေ. အီ မုး အေ, အေ ဟဲ့ ပွိုန် ဒီ ထူမ် ဂြုဝ်း ဇဝ်ဖြာ အီ လေး ခဲင် ဂါင်ဟြာဝ်. ဆေ အေ ယီ ဝဲန် ဂြုဝ်း တီ, အေ ဟဲ့ ဝဲ တူ ပွိုန် ဒီ လွတ်. အေ ဒီ လုဝ် ခမ် မှာပ် အေ လွှိုမ် ဒူအီ ဒေါ မွိုန်.
26 ဒေါ မွိုန် တီ ဂြုဝ်း ပီ ကာလာင် ဇဝ်ဖြာ ဟဲ့ တဲး ကာဒါယ် ဒီယုး ဒီယေန့်. ဒေါ တီ နီ, အန် ဇဝ် ယီ ဟဲ့ ဝီ ကာဆဲန့် တဝ်း, “ပီ ဒီ ဝီ ဘူင် အုဝ် ပေါ အူ ဇေန့်, အာဝ် ဝန် မီ ကာဒါယ် ဒီ ဒီယုး ဒီယေန့်, အုဝ် ဒီ ဒီယုး ဘော ကာဒါယ် ဘော ဂါင်ဟြာဝ် တဲး န့ ဒီယေန့်.”
27 ဒေါ တဝ်း ဇဝ်ဖြာ, “အုဝ် ဒီ ဝီ ဘူင် ပေါ အူ ဇေန့် တီ,” န့ ပီ အန် တဝ်း, အာမျုဝ် အီ ကွယ် ဒဲင် ကာဒါယ် အီ နပ် ဒီ ဒီယုး ဒီယေန့်, အန် ဒီ ဒိုဝ်း ဝဲန် တူတ့် ဒွန် မျုဝ်. အန် ဒီ ဝီ တဲး န့ မိုဝ်း မီ အာမျုဝ် အီ တူ နပ် ဒီ ဒီယုး ဒီယေန့်.
28 ဆေ န့ ပါယ် တီ, တဲး အေ ဒါင် ဂုင် ဂေဇူ ဒီ ဇဝ်ဖြာ ကူပ် ပီ ဒီ ဒွါ အန် ဒီ အေ. အန် ဒီ တဲး အေ ပွိုန် ဒီ ကွယ် ခဲင် မိူင် အီ တူ နပ် ဒီ ဒီယုး ဒီယေန့်. တဲး အေ ရုဝ်ဆေ ဇဝ်ဖြာ ဘော ကြိုပ် အန် ဇဝ် ခဲ့ ကာအာပ် အေ ကြိုပ်.
29 ခုဝ်, ဇဝ်ဖြာ ဘော ပီ ငဝ် အီ နပ် ဒီ တဲး န့ ကာဆိုမ် လိုဝ် တူတ့် ဒွန် မျုဝ်.

HEB 13
1 တဲး ဘေ လာယ် ရွက့် ပီ အူ ဘီနွင် လာယ် ရွက့်.
2 ကွဲ့ တဲး ဘေ ပိဝ် ဒီ ရွုး ခဲတ့် ပီ တူ နပ် ဘေ, အီ တး ဒီ ကာင် ဘေ. ခုဝ်, န့ ဟဲ့ ဒွိုမ် မိုဝ်း ဒူအီ အီ ဟဲ့ ရွုး အာမူ အာမာတ် ဇဝ်ဖြာ လိုပ် ခဲင် ကာင် ဂေ. ဂေ ယီ တူ နပ် လွင် အန် တီ.
3 တဲး ဘေ လှုဝ်း ဘော ဂေ အီ ဟဲ့ စုဝ်း ကာပိုမ်. မာတ် တဲး န့ ပီ ဘော ဘေ ဟဲ့ စုဝ်း ကာပိုမ်. တဲး ဘေ လှုဝ်း ဘော ဂေ ဒူအီ ပီ ခါနှာပ် အီ ဟဝ်, မာတ် တဲး န့ ပီ, ဘော ဘေ ဟဲ့ ခမ် ဒုက် တီ.
4 ဆေ ဒူအီ ဟဲ့ ခတ်, တဲး ဘေ ဒွန် အီ မာတ်, န့ မုး အီ မွှိုမ်. တဲး ဘော အီဘိုန့် ဘော အီမာယ် လာယ် မိုဝ်း နဝ်း ဆိူဝ်. ခုဝ်, ဇဝ်ဖြာ ဒီ ဒမ် မှာပ် ဒီ ဂေ အီ လာယ် လုတ့် လာယ် လာယ်.
5 ဘော စုဝ် ဘေ, ကွဲ့ တဲး ဘေ မိုဝ်း နဝ်း လောဖ ဆီ ပွိုန် ရွိုန် ဂေ ခြိဝ်. တဲး နဝ်း ဘေ စူ ခဲ့ ကြုဝ်ကြာမ် ပဲ့ ဟဲ့ မိုဝ်း ဘေ. ခုဝ်, ဇဝ်ဖြာ ဟဲ့ တဝ်း, “အုဝ် တူ ကာဂဝ်း ဒီ ဘေ, အုဝ် တူ ဘ့လေး ဝဲန် ဘေ ဒေါ မှဝ်.”
6 ခုဝ် အန် တီ တဲး အေ မိုဝ်း နဝ်း ယ ဒီ ကာလာင် တဝ်း, “ဇဝ်ဖြာ ဟဲ့ စွယ် အုဝ်, အုဝ် မိူဝ် တူ လုဝ် ယုဝ် မာဆေ. အာဝ် မိုဝ်း အာဆေ အီ ပွိုန် ဘူင် နာ စာဝ် ဒီ အုဝ်.”
7 တဲး ဘေ လှုဝ်း ဂေ ဒါ တာင် အီ ဟဲ့ ယဲတ့် ဘေ, အီ ဟဲ့ ကာလာင် ဂြုဝ်း ဇဝ်ဖြာ တဲး ဘေ ထူမ်. တဲး ဘေ ကာဒွါ့ ကာဖာ လွင် အာဂျိုဝ် ပဲ့ ဟဲ့ ဘူင် ဂေ, တဲး ဘေ ဝီ ညှိုမ် ပီ ဂေ.
8 ဇဝ် ယေဆူ ယီ တူ ဘျွင် ဒေါ မှဝ်. ဘော အာမှိုဝ် ဘော အာတိုဝ်, ဘော နာ အာတ့် ဟာဝ် ဒွန် စုဝ် ဒွန် ဘာန်, အန် ပီ ဘြိမ်.
9 ကွဲ့ တဲး ဘေ ဝီ ထူမ် ဂြုဝ်း ပီ မာနုဝ် အီ ဟဝ် ဘဲန် မျုဝ် ဘဲန် မျုဝ် အီ တူ ပီ ပီ မာနုဝ် ယေ. ခုဝ်, အေ ဒီ မိုဝ်း ပ့လူမ် မိုဝ်း ဟဲန့် ခဲင် နဝ်း ကူပ် ပီ ဂေဇူ ဇဝ်ဖြာ. အာဝ် မုး ပီ ဒီ ဟူမ် အီ တဲး နဝ်း အေ မိုဝ်း ပ့လူမ်. ဆေ ဒူအီ ဂျုဝ်ဂျာ ဒီ ဟူမ် မီ ပီ ဒီ ဟူမ် ပီ ဒမ် ဒါရာ, န့ တူ မိုဝ်း အာဂျိုဝ် မာဆေ.
10 န့ ပီ အေ ဟဲ့ မိုဝ်း ကာစှူင့် လှူ ပေါ အူ ဘူင့်. ဂေ ဒါ အီ လှူ ဒီ ဇဝ်ဖြာ အီ ဘူင် ဂါန် ခဲင် ထိုပ် ဘိက် ဘွတ် တွိုန်, ဂေ ယီ တူ ပွိုန် ဒိုဝ်း ဟူမ် ပီ လှူ အီ ကွယ် ဒဲင် ကာစှူင့် လှူ အေ တီ.
11 ဒါ တာင် အီ အိုပ် တူတ့် ဒူအီ အီ လှူ ဒီ ဇဝ်ဖြာ, အန် ဟဲ့ ဒိုဝ်း နှာမ် ဒုဝ် ပီ လှူ ဂေ တွိုန်, ဘ့လေး အုန် ခဲင် ဒူင် အီ ဆီငါ ဘွတ် လွှိုမ် တူတ့်, တဲး န့ ဘဲန် ပီ ဒီ လှူ အီ ဂဝ်း ဝဲန် မှာပ်. ဟဲ့ ဟွတ့်, ဂေ ပီ ဝီ ဒိုဝ်း ဒုဝ် ဆတ် ပီ လှူ ဂေ တီ, ဝီ ဟာဝ် ဒုဝ့် နာ ရေတ့် ဒူင် ချ ဂေ.
12 ဇဝ် ယေဆူ မိူဝ် ဟဲ့ ခမ် ဒီ ယမ် နာ ရေတ့် မိူင်, တဲး အန် ပွိုန် ဒီ ဂဝ်း ဝဲန် မှာပ် ဒူအီ ဘောကာဂ့လျီတ်, တဲး ဂေ ဝီ ဘဲန် ဒူအီ အီ ဆီငါ ဘွတ်.
13 ကူပ် န့ ပါယ် တီ, တဲး ဘော အေ ဟာဝ် ဒူင် ကွယ် ဇဝ် ယေဆူ နာ ရေတ့် ဒူင် ချ ဒူအီ. တဲး အေ ခမ် အီ မွှိုမ် ဆာယ် ပီ ဇဝ် ယေဆူ ဟဲ့ ခမ်.
14 ခုဝ်, ဒေါ ကွယ် အေ ဒဲင် ကာဒါယ် နီ, န့ တူ မိုဝ်း မိူင် အီ ဒီ တဲး အေ ပွိုန် ကွယ် ဆေဆေ. အေ ယီ ဆီ လိုပ် ခဲင် မိူင် အီ ဒီ ဝီ တး ဝါယ် နီ.
15 ဆေ န့ ပါယ် တီ, တဲး အေ ဘိုင် ဇဝ် ယေဆူ ဘော အိူပ် ဇဝ်ဖြာ ဆေဆေ, တဲး န့ ပီ အေ လှူ ပီ ဒီ လှူ ဒုဝ် ဆတ်. ပီ ဒီ လှူ အေ တီ, န့ ဘော မုး ဂြုဝ်း အေ အီ တဝ်း, အန် ဇဝ် မုး ဇဝ်ဖြာ အီ အိုပ် အေ.
16 ကွဲ့ တဲး အေ ပိဝ် ဒီ လာယ် စွယ် လာယ် ဂေဇူ. ဆေ အေ ဘူင် ပါယ် တီ, န့ ဘော ပီ, အေ ဟဲ့ လှူ ပီ ဒီ လှူ အီ ဟဲ့ လဝ့် နဝ်း ဇဝ်ဖြာ.
17 တဲး ဘေ ထူမ် ဂြုဝ်း ဂေ ဒါ တာင် အီ ဟဲ့ ယဲတ့် ဘေ. ဒူအီ ဂေ တီ, ဂေ မိူဝ် တူ ကွယ် ပီယေန့်, တူ ဒီလှဝ်. ဂေ ဘော ဘူင် ဆေဆေ, တဲး န့ ဘဲန် အာဂျိုဝ် ဒီ ဘေ. ဂေ ဘူင် ပါယ် တီ ခုဝ်, ဂေ ဟဲ့ နပ်, ဂေ လုဝ် ဝီ ကာလာင် တူတ့် ဒီ ဇဝ်ဖြာ, တဲး အန် ဆုင်ဖျာတ် ယုဝ် န့ မွှိုမ် တူ မွှိုမ်. ဆေ ဘေ ထူမ် ဂြုဝ်း ဂေ, န့ တဲး ဂေ ဝီ ခူယ် ဒါခိုယ် ဒီ ဘူင် ဂါန် ဂေ. ဆေ ဘေ တူ ဘူင် ပါယ် တီ, န့ ဒီ ဘော ဘဲန် နဝ်း က့လိုဝ် နဝ်း တျီ့ ဒီ ဂေ. ဘော ဒီ ဘေ အာဝ် ဘဲန် အာဂျိုဝ် မာဆေ.
18 တဲး ဘေ ဆာခိုဝ် ဘော ဒါင် ယေ. ယေ ဟဲ့ နပ် ဆီချာ, ယေ မိုဝ်း နဝ်း လုယ်. ယေ မိူဝ် မိုဝ်း နဝ်း ဆီ ဘူင် မီ နာ ဘွတ် ဆေဆေ.
19 ခုဝ်, အုဝ် ကာဆုး ဘေ, တဲး ဘေ ဆာခိုဝ် ဒါင် အုဝ်, တဲး အုဝ် ဘော ပွိုန် ဒီ စေဝ် ဟာဝ် ဒူင် ကွယ် ဘေ.
20-21 ယေ ယီ မှာန့်, တဲး ဇဝ်ဖြာ အီ တဲး အေ မိုဝ်း နဝ်း ဂျီတ်, ဒွါ ဒီ ဘေ ဒွန် မျုဝ် ခဲ့ ပီ လုဝ် ဘေ, တဲး ဘေ ပွိုန် ဒီ ဘူင် ဒူပ် ပီ အိုင် အန် ဇဝ်. ဇဝ်ဖြာ ဟဲ့ တဲး ဇဝ် ယေဆူ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်, တဲး န့ ဒူပ် ပီ ကာဆဲန့် ဇဝ်ဖြာ. ပီ ကာဆဲန့် အန် တီ ယီ ဟဲ့ မှာန် ဆေဆေ. ပါယ် တီ, ဇဝ် ယေဆူ ဟဲ့ ဘဲန် ပီ ဒါ အီ ဟျီင် မာဘူ အီ တာင် အီ ဘွတ်. ယေ ဘော မှာန့်, တဲး ဇဝ်ဖြာ ဘူင် ခဲ့ ပီ အိုင် အန် ခဲင် နဝ်း အေ, တဲး န့ လဝ့် နဝ်း အန်. တဲး အန် ဇဝ် ဘူင် ဇိုဝ် တီ, ကူပ် ညှိုမ် ဘိုင် အေ ဇဝ် ယေဆူ. န့ ဟဲ့ ကာအာပ် အေ အိူပ် အာဖုင် ဒင်ခုဝ် ဇဝ် ယေဆူ ဆေဆေ ဒွန် စုဝ် ဒွန် ဘာန်. ဆာတူ.
22 အိုယ် ဘေ ဘီနွင်, ပဲ့ ပီ ဒဲမ် တိုယ် အုဝ် ဒီ ဘေ နီ, န့ တူ တူင့် ခဲ့ မှဝ်. ခုဝ်, အုဝ် မှာန့်, တဲး ဘေ ဘော ထူမ် ဆီချာ ဂြုဝ်း ပီ မာနုဝ် အုဝ် ဒီ ဘေ နီ.
23 အုဝ် ဆီ တဲး ဘေ နပ် ဘော လွင် အာထီမုဝ်ထေ အီ ဟဲ့ ပီ ဝါ အေ. အန် ဟဲ့ ဟွတ့် လေး ခဲင် ကာပိုမ်. ဆေ အန် ဘော စေဝ် တး, အုဝ် ဒီ ဟာဝ် ရိုမ် ဒူပ် အန်, တဲး ယာယ် ဇမ် ဒူင် ကွယ် ဘေ.
24 တဲး ဘေ ကာလာင် ပီ နမ်လှုဝ်း ယေ ဒီ ဘေ, တဲး ဘော ဒါ တာင် အီ ယဲတ့် ဘေ, ဘော ဂေ အီ ဟဲ့ ညှိုမ် ဇဝ် ယေဆူ ဒွန် အီ ပွိုန် ဒီ ထူမ်. ဂေ ဘီနွင် အီ ကွယ် ခဲင် မိူင် အီတာလီ မိူဝ်, ဟဲ့ နမ်လှုဝ်း ဘေ.
25 တဲး ဇဝ်ဖြာ ဂေဇူ ဘေ ဒွန် အီ. ဆာတူ.

JAS 1
1 အိုယ် ဘေ ဒူအီ အီ ညှိုမ် ဇဝ် ယေဆူ, အုဝ် အာယာကူပ် အီ မုး ဒဲစေန့် ဇဝ်ဖြာ, အုဝ် ဟဲ့ ဒဲမ် ပဲ့ နီ တိုယ် ဒီ ဘေ ဒူအီ ယူဒါ ဂိုဝ် ဒီ အာ ခြိုဝ် အီ ကွယ် ကာယဝ်း ဘဲန် ပ့လုဝ့် ဘဲန် ပ့လုဝ့် ဒဲင် ကာဒါယ် နီ. တဲး ဘေ ဂျာမ်ဆာ.
2 ဘေ ဘီနွင်, အီ ညှိုမ် ပီ အုဝ်, ဆေ ဘေ ကာဒုး ဒုက် ဘဲန် မျုဝ် ဘဲန် မျုဝ်, တဲး နဝ်း ဘေ ဒါခိုယ် ကာဆဝ်, ကွဲ့ တဲး နဝ်း ဘေ က့လိုဝ်.
3 ခုဝ်, ဘေ နပ်, ဆေ ဘေ ကာဒုး ဒုက်, န့ ထေဝ် နဝ်း ဘေ ယုဝ် ဘေ ညှိုမ် ဆီချာ, တူ ညှိုမ် ဆီချာ. ဟဲ့ ဟွတ့် ထေဝ် နဝ်း ဘေ ပါယ် တီ, ဘေ ဒီ ဘော ပဲ ဒီ ခမ် တူတ့်. ဘေ ဒီ ဘော နပ် ဒီ ယိူန် နဝ်း.
4 ဘေ ဘော လုဝ် ခမ် တူတ့် ဘဲန် မျုဝ် ဘဲန် မျုဝ်, တဲး နာ မွှိုမ် ကော နုဝ့် ခဲင် နဝ်း ဘေ, ကွဲ့ ဟူ တဲး န့ မိုဝ်း မာဆေ ပီ လုဝ် ဘျွင် ခဲင် နဝ်း ဘေ.
5 ဆေ န့ ယီ မိုဝ်း ဒူအီ အူ ဝီ ကာတဲ ဘေ, ဆေ အန် လုဝ် အာငျာန်, ဟဲ့ ပွိုန် မှာန့် ဒီ ဇဝ်ဖြာ. အန် ဒီ ဘော ပွိုန် ပီ မှာန့် အန်. ဇဝ်ဖြာ နပ် ဒီ ဒွါ ကိူန် ဒီ ဒူအီ. အန် မိူဝ် တူ အေး အီ မှာန့် ဒီ အန်.
6 အာဆေ ယီ မှာန့် ဒီ ဇဝ်ဖြာ, အန် လုဝ် ညှိုမ် ဘိုင် ဇဝ်ဖြာ. ကွဲ့ တဲး အန် မိုဝ်း နဝ်း ကာလိင် ကာလဲ. အာဆေ မိုဝ်း နဝ်း ကာလိင် ကာလဲ, အန် ပီ မာ အိုမ် အီ ကာဘ့လျီ့ ကာဘ့လ, ဟာဝ် နာ ဘုတ် ခုန်, အာဝ် ယေန် ဒေါ မှဝ်.
7 အာဆေ မိုဝ်း နဝ်း ဇိုဝ် တီ, အာဝ် လုဝ် ထာင် ဇဝ်ဖြာ ဒီ ဒွါ ပီ ဆာခိုဝ် မှာန့် အန်. အန် တူ ပွိုန် မာဆေ.
8 န့ ပီ အန် မိုဝ်း နဝ်း အာ မျုဝ်. အန် ပီ ဘော ဘူင် မာဆေ မိူဝ်, န့ တူ အွင် ဒေါ မှဝ်.
9 ဆေ န့ မိုဝ်း ဘီနွင် ဘေ, ဆေ ဂေ အီ ဟဝ် တူ ရုဝ်ဆေ အန် ဘော ထာင် အန် အာဝ် အး, တဲး ဒူအီ တီ ဘဲန် နဝ်း ဒါခိုယ်. ခုဝ်, ဇဝ်ဖြာ ဟဲ့ မွင့်ကာရာ ဒွါ အီ ဘွတ် ဒီ အန်.
10 ဆေ န့ ယီ မုး ဒါ တာင်, ကွဲ့ တဲး အန် ပီခိုက် နဝ်း အန်. ခုဝ်, အန် ပီ ဘုဝ်း အီ ကွယ် ခဲင် ပြဲ. အန် ကွယ် အူ ကာစန်, ဟဲ့ ဟွတ့် အာဝ် ဟူ မိုဝ်း.
11 ဆီငဲ ဟီ လေး, ဟီ ဆောဒါတ် ကာဆဝ်. န့ တဲး ဘုဝ်း ဝီ ဟျီ့ ဝီ ရး, အာဝ် ဟူ စှိတ်. ဘော ကာယူင့် အန် ဝီ ကာဟဝ်း ယမ်. ပါယ် တီ ဘော ဒူအီ အီ မုး ဒါ တာင် ဒီ ဟြာယ် ဒေါ ဆီ ဘူင် အန် ဂါန် အန်.
12 ခုဝ် အန် တီ အုဝ် တဝ်း, ဆေ ဘေ ကာဒုး ဒုက် ဒွန် မျုဝ်, တဲး ဘေ ဒါခိုယ်. ဆေ ဘေ ဟဲ့ ဟွတ့် ခမ် အီ ထေဝ် နဝ်း ဘေ တီ, ဇဝ်ဖြာ ဒီ တဲး ဘေ ကွယ် ရိုမ် ဒူပ် အန် ဆေဆေ. န့ ပီ ဇဝ်ဖြာ ဒွါ မင်ဂိုမ် ဒီ ဘေ. လွင် မင်ဂိုမ် တီ ဇဝ်ဖြာ ဟဲ့ ဒွိုမ် တဝ်း, အန် ဒီ ဒွါ ဒီ ဒွန် အီ အီ ရွက့် အန်.
13 ဆေ ဒူအီ အူ ဝီ မိုဝ်း နဝ်း ဆီ ဘူင် နာ တူ မွှိုမ်, ကွဲ့ တဲး အန် တဝ်း, ဇဝ်ဖြာ ဟဲ့ ကာဆုး အန်. ခုဝ်, အာဝ် မိုဝ်း အာဆေ အီ ပဲ ဒီ ကာဆုး ဇဝ်ဖြာ ဘူင် နာ တူ မွှိုမ်. ဘော ဇဝ်ဖြာ တူ ကာဆုး အီ ဘူင် နာ တူ မွှိုမ် ဒေါ မှဝ်.
14 ဒွန် အီ ဘဲန် နဝ်း ဆီ ဘူင် နာ တူ မွှိုမ်, ဆေ အန် ဒူပ် နဝ်း အန်. နဝ်း အန် ဆီ ဘူင် နာ တူ မွှိုမ် ဘဲန် မျုဝ် ဘဲန် မျုဝ်. နဝ်း လာမာက် ဆီ ပွိုန် ဇိုဝ် တီ. န့ တူ တဲး အန် စူ. န့ ဝဲ တဲး နဝ်း အန် ဆီ ပွိုန် ကာပွါ.
15 ပန် တီ အန် မိူဝ် ကာဖာ ဒီ ဘူင် နာ တူ မွှိုမ်. န့ ပီ နဝ်း လာမာက် ဟဲ့ ဒဲ ဘာဒိက် ဆန်ထေ, ဒီ မိုဝ်း ဂွန်. ဂွန် တီ ယီ မုး မှာပ်. ဆေ ဒူအီ ဟဲ့ ဟွတ့် ဘူင် မှာပ်, မှာပ် တီ ဝီ ကြဲ ဒီ တာင် ခဲင် နဝ်း, ဝီ တဲး အာဆာက် အန် စှိုမ်.
16 ဘေ ဘီနွင် ပီ ရွက့် အုဝ်, ကွဲ့ တဲး အာဆေ ကာလုဝ် ဘေ.
17 ခဲ့ ပွိုန် အေ နာ ဘွတ် နာ မွှိုမ် ဒွန် မျုဝ်, ဇဝ်ဖြာ ဟဲ့ ဒွါ ဒီ အေ. ဇဝ်ဖြာ ကွယ် နာ ဘ့လာင်. အန် တူ ဘျွင် ဒေါ မှဝ်. အန် တူ ပီ ယာပ် ဟေ အီ ဒူပ် ဘ့လာင် ဆီငဲ.
18 ဇဝ်ဖြာ ဟဲ့ ခြာမ် ပါယ် နီ. အန် ဟဲ့ တဲး အေ နပ် ဂြုဝ်း ပီ ကာလာင် အန်, အီ မုး ဂြုဝ်း မှာန် အာခါခ်ု. အန် တဲး ဂြုဝ်း တီ လိုပ် ခဲင် နဝ်း အေ, တဲး အေ ဘဲန် ဂွန် ဇဝ်ဖြာ. ပီ ဘူင် အန် ဇိုဝ် တီ ဟဲ့ မွှိုမ် လွှိုမ် ပီ ဘူင် ဘ့လေး ဇဝ်ဖြာ ဒွန် မျုဝ်. ဇဝ်ဖြာ ဟဲ့ တဲး အေ မွှိုမ် ပီ ဘ့လေ ဒင် အီ ဆိန် ဒီ ဟေ.
19 ဘေ ဘီနွင် ပီ ရွက့် အုဝ်, တဲး ဘေ လှုဝ်း ဆေဆေ ပီ ဒဲမ် အုဝ် ဒေါ တီ နီ. ဘေ လုဝ် ခြန် ဒီ ထူမ် ဂြုဝ်း အီ, အာဝ် လုဝ် ခြန် ဒီ ကာလာင်, အာဝ် လုဝ် ငှိုယ် ရူ ဒီ အီ.
20 ခုဝ်, အာဆေ ငှိုယ် ရူ ဒီ အီ, န့ တူ တဲး အန် ပွိုန် နဝ်း လုယ် ပီ ဒွါ ဇဝ်ဖြာ.
21 ခုဝ် အန် တီ အုဝ် စ်ု ဘေ, တဲး ဘေ ဝဲန် အီ မွှိုမ် ကာအိး အီ တူ မွှိုမ် ဒွန် မျုဝ် ပီ ကာဖာ ဒူအီ ကိူန်. ကွဲ့ တဲး ဘေ ပီခိုက် နဝ်း ဘေ. တဲး ဘေ ယီ ဒူပ် ဂြုဝ်း ဇဝ်ဖြာ အီ ဟဲ့ လိုပ် ခဲင် နဝ်း ဘေ. ဆေ ဘေ ဘူင် ပါယ် တီ, ဂြုဝ်း ဇဝ်ဖြာ တီ ဒီ ဘော ချွတ် ဘေ.
22 ဘေ လုဝ် ဒူပ် လုဝ် ဘူင် ပီ စ်ု ဇဝ်ဖြာ ဘေ ဘူင်. ဆေ ဘေ ထူမ် ပီယေန့် ဂြုဝ်း ဇဝ်ဖြာ, ယီ တူ ဘူင် ဒူပ်, န့ ပီ ဘေ ကာလုဝ် ဒီ ဒုဝ် ဘြိမ် ဘေ.
23 အာဆေ ထူမ် ပီယေန့်, တူ ဒူပ် ဂြုဝ်း ဇဝ်ဖြာ, အန် ပီ ဒူအီ အီ ယွတ် အာရိုပ် အန် ခဲင် အဲပ် ဇမ်.
24 အန် ဟီ ဟွတ့် ယွတ် အာရိုပ် အန်, အန် ဝီ ဟာဝ် ပေါ အူ ပ့လုဝ့်, ဝီ ပိဝ် အူ ဇေန့် အာရိုပ် အန်.
25 အေ ယီ လုဝ် ယွတ် ဆီချာ ဒါရာ ပီ ဒွါ ဇဝ်ဖြာ. န့ မုး ဒါရာ ဘွတ်, ဒါရာ အီ တဲး အီ လွတ် တ မှာပ်. အေ ဘော လုဝ် ယွတ် လှေန့်, ကွဲ့ တဲး အေ ပိဝ်, တဲး အေ ဘူင် ပီ စ်ု ဒါရာ တီ. အာဆေ ဘူင် ပါယ် တီ, ဇဝ်ဖြာ ဒီ မွင့်ကာရာ တဲး ခဲ့ ပီ ဘူင် အန် ဒွန် မျုဝ်.
26 အာဆေ ယီ တဝ်း, အန် ညှိုမ် ဇဝ်ဖြာ, အန် ယီ တူ ခမ် ဒီ ယိူန် ဂြုဝ်း အန်, န့ ပီ, အန် ကာလုဝ် ဒီ ဒုဝ် ဘြိမ် အန်. ပီ ညှိုမ် အန် အာဝ် မိုဝ်း ဒီခုဝ်. အာဝ် မိုဝ်း အာဂျိုဝ် မာဆေ.
27 အာဆေ ယီ စွယ် ယာ ဆီပြး ဂေ ဂွန် ဆီပြး အီ ကာဒုး ဒုက်, အာဆေ တူ ဘူင် နာ တူ မွှိုမ် ပီ ပီ ဘူင် ဂေ အီ ဟဝ် အီ ကွယ် ဒဲင် ကာဒါယ် နီ, ဒူအီ အီ ဘူင် ဇိုဝ် တီ ဒွန် မျုဝ်, အန် ညှိုမ် ဆီချာ ဇဝ်ဖြာ အီ မုး ဂုန့် အေ. ပီ ဘူင် အန် ဇိုဝ် တီ ဒီ ဘော လဝ့် နဝ်း ဇဝ်ဖြာ.

JAS 2
1 ဘေ ဘီနွင် အုဝ်, ဆေ ဘေ ညှိုမ် ဇဝ် ယေဆူ, အီ မုး ဒူအီ ပီ ရဝ်း ပီ တိုယ် ဇဝ်ဖြာ, ဘေ ညှိုမ် အန် ဇဝ် အီ မိုဝ်း အာဖုင် ဒင်ခုဝ်. ခုဝ်, ကွဲ့ တဲး ဘေ မိုဝ်း ဒူင် ရွက့် ဒူင် ဇွင့်.
2 အူဖာမာ အန်, ဆေ န့ မိုဝ်း ဒူအီ အူ ဝီ, အန် တာ ခြိုင် စှိတ်, တာ ဆီကာနူ ခြိဝ်, တး လိုပ် ခဲင် ဇူင် ဘေ, ပီ ဝီ မိုဝ်း ဒူအီ ဂိန် အူ ဝီ တာ ခြိုင် ဘြိမ်, အန် မိူဝ် တး လိုပ် ခဲင် ဇူင် ဘေ.
3 ဆေ ဘေ ယိုဝ် ဒူအီ စှိတ် တွိုန်, ဘေ ဘော တဝ်း ဒီ အန်, “တဲး မဲ တး တုတ့် နာ ဒဲင်.” ဟဲ့ ဟွတ့်, ဘေ ဘော တဝ်း ဒီ ဒူအီ ဂိန် တွိုန်, “မဲ ဟာဝ် စွင့် နာ ဒွယ်.” ဘေ ဘော တဝ်း ဒီ အန်, “တဲး မဲ တုတ့် နာ ခြိုမ်, တုတ့် ခူပ် ကာစှူင့် အုဝ်.”
4 ဆေ ဘေ ဘူင် ပါယ် တီ, ဘေ မိုဝ်း ဒူင် ရွက့် ဒူင် ဇွင့်. ပီ ဇေန့်ဇာ ဘေ အာဝ် မွှိုမ်.
5 ဘေ ဘီနွင် ပီ ရွက့် အုဝ်, တဲး ဘေ ထူမ် ဂြုဝ်း အုဝ်. တဲး ဘေ ယွတ် ဒူအီ ပီ ရဝ်း ဇဝ်ဖြာ. ဆေ ဒူအီ ဟဝ်, အီ တူ ညှိုမ် ဝီ တဝ်း, ဒူအီ နီ ဟဲ့ ဂိန်, န့ မုး ဒူအီ ဝီ တီ, ဇဝ်ဖြာ ဟဲ့ တဲး အန် ညှိုမ် ဆီချာ, တဲး န့ ပီ အန် ဟဲ့ ခြမ် ခဲင် နဝ်း အန်. ဇဝ်ဖြာ ဒီ တဲး ဂေ အီ ရွက့် အန် လိုပ် ခဲင် မိူင် ပီ အိုပ် အန်.
6 ဘေ ယီ တူ ရုဝ်ဆေ ဂေ ဒူအီ ဂိန်. ဘေ လုဝ် ဇေန့်ဇာ, အာဆေ တဲး ဘေ ကာဒုး ဒုက်. န့ မုး ဒူအီ ခြမ်. န့ ဘော မုး ဂေ, အီ ဖျာက် ဘေ, တဲး ဒါ တာင် ဒမ် မှာပ် ဒီ ဘေ.
7 န့ ဘော မုး ဂေ ဒူအီ ခြမ်, ဂေ ခဲန့် ဇဝ် ယေဆူ အီ ဘွတ်, အီ ရွက့် ဘေ, အီ မုး ဒါ ကာညာ အီ အိုပ် ဘေ.
8 ခဲင် ဘပ် ဇဝ်ဖြာ ဟဲ့ ဒဲမ် အုန် ဒါရာ ဘွတ် အီ တဝ်း, “ဘေ လုဝ် ရွက့် အီ ဟဝ်, တဲး န့ ပီ ဘေ ရွက့် ဒုဝ် ဘြိမ် ဘေ.” ဆေ ဘေ ဒူပ် ဒါရာ တီ, ဘေ ဘူင် နာ မှာန် နာ မွှိုမ်.
9 ဆေ ဘေ ယီ မိုဝ်း ဒူင် ရွက့် ဒူင် ဇွင့်, န့ ဒီ ဘဲန် မှာပ် ဒီ ဘေ. ဘေ မိူဝ် ဟဲ့ လုတ့် ဒါရာ ဇဝ်ဖြာ.
10 ခုဝ်, အာဆေ တဝ်း အန် ဒူပ် ဒါရာ ဇဝ်ဖြာ, အန် ပီ ဘော ကာလိုပ် အီ စဲက် မိူဝ်, ဟဲ့ ဟွတ့် ဘဲန် မှာပ် ဒီ အန်. အန် ဟဲ့ ဟွတ့် လုတ့် တူတ့် ဒါရာ.
11 ဇဝ်ဖြာ ဟဲ့ တဝ်း, “ကွဲ့ လုတ့် အီဘိုန့် အီ.” အန် မိူဝ် တဝ်း, “ကွဲ့ ငဝ်း အာဆာက် အီ.” ဆေ န့ မိုဝ်း ဒူအီ အူ ဝီ, အန် တူ လုတ့် အီဘိုန့် အီ, အန် ယီ ငဝ်း အာဆာက် အီ, အန် ဟဲ့ ဟွတ့် လုတ့် ဒါရာ ဇဝ်ဖြာ.
12 ဂြုဝ်း ပီ ကာလာင် ဘေ ဘော ပီ ဘူင် ဘေ, န့ လုဝ် ဒူပ် တူတ့် ဒါရာ, ကွဲ့ တဲး န့ ဘဲန် မှာပ် ဒီ ဘေ. တဲး ဘေ လှုဝ်း ဆေဆေ, ဇဝ်ဖြာ ဒီ ဒိုဝ်း ဒါရာ အန်, ဝီ ဆုင်ဖျာတ် ပဲ့ ဟဲ့ ဘူင် ဒွန် အီ.
13 ဆေ ဘေ တူ ကာဝေ အီ ဟဝ်, ဇဝ်ဖြာ မိူဝ် တူ ကာဝေ ဘေ ပန် ဒီ ဆုင်ဖျာတ် အန် အာမူ ဘေ. အာဆေ နပ် ဒီ ကာဝေ အီ, အန် တူ လုဝ် ယုဝ် ဇဝ်ဖြာ ဆုင်ဖျာတ် အာမူ အန်.
14 ဘေ ဘီနွင် အုဝ်, ဆေ န့ မိုဝ်း ဒူအီ အူ ဝီ, အန် တဝ်း အန် ညှိုမ် ဇဝ် ယေဆူ, အန် ယီ တူ ဘူင် နာ မွှိုမ် ပီ ကာအာပ် ဘူင်, ပီ ညှိုမ် အန် အာဝ် မိုဝ်း အာဂျိုဝ် မာဆေ. ဆေ အန် ညှိုမ် ပါယ် တီ, န့ တူ ပဲ ဒီ ချွတ် အန်.
15 အူဖာမာ အန်, ဆေ န့ မိုဝ်း ဘီနွင် အေ အူ ဝီ, အီ တူ မိုဝ်း ပီ ဒီ ဟူမ် ပီ ဒီ တာ,
16 ဒူအီ အူ ဝီ ကာတဲ ဘေ ယီ တဝ်း ဒီ အန်, “တဲး မဲ ဝေန့် ကာင် မဲ, တဲး မဲ ဂျာမ်ဆာ. တဲး ပီ ဒီ ဟူမ် ပီ ဒီ တာ မဲ ကော ဂ့လိုမ်.” ဆေ အန် တဝ်း ပါယ် တီ, ယီ တူ ဒွါ ဒီ အန် ခဲ့ ပီ လုဝ် အန်, ဂြုဝ်း အန် ပီယေန့်.
17 န့ ဘော ပါယ် တီ. ဘော ဘေ, ဆေ ဘေ ညှိုမ် ဇဝ် ယေဆူ, ဘေ ယီ တူ ဘူင် ပီ ကာအာပ် ဘူင်, ပီ ညှိုမ် ဘေ အာဝ် မိုဝ်း ဒီခုဝ်.
18 ဆေ န့ ယီ မိုဝ်း ဒူအီ အူ ဝီ, အန် တဝ်း, “မဲ, တဲး မဲ ညှိုမ်. အီ မုး အုဝ်, အုဝ် ယီ တူ လုဝ် ညှိုမ်. အုဝ် ဒီ ဘူင် နာ ဘွတ်,” ဘော ဇိုဝ် တီ အာဝ် မှာန်. အုဝ် ဒီ ဝီ ဝျီ့ ဂြုဝ်း တီ တဝ်း, “အုဝ် တူ ပွိုန် ယိုဝ် ခဲ့ ပီ ညှိုမ် မဲ ဆေ မဲ တူ ဘူင် နာ မွှိုမ် ပီ ပွိုန် ယိုဝ် အုဝ်. အီ မုး အုဝ်, အုဝ် ယီ ညှိုမ်. အုဝ် ဒီ တဲး မဲ ယိုဝ် ဘော နာ မွှိုမ် ပီ ဘူင် အုဝ်, တဲး မဲ ကော နပ် လွင် နဝ်း အုဝ် ဟဲ့ ညှိုမ် ဇဝ် ယေဆူ.”
19 ဆေ ဘေ တဝ်း, ဘေ ညှိုမ် န့ မိုဝ်း မီ ဇဝ်ဖြာ အူ ကာဒင်, ပီ ညှိုမ် ဘေ တီ ဟဲ့ မှာန်. ဘော ဂေ ကာနမ် ဟဲ့ ညှိုမ် ပါယ် တီ. ဂေ ယီ ယုဝ် ကာဆဝ် ဇဝ်ဖြာ ဒီ တဲး ဂေ စုဝ်း ကာလုဝ့် ငါရာယ်.
20 ဆေ ဘေ ညှိုမ် မီ ခဲ့ တီ, ဘေ ရိုဝ်, တူ မိုဝ်း အာငျာန်. တဲး ဘေ နပ် ဆီချာ, ဆေ ဘေ ညှိုမ်, ဘေ ယီ တူ ဘူင် နာ မွှိုမ် ပီ အိုင် ဇဝ်ဖြာ, ပီ ညှိုမ် ဘေ တီ အာဝ် မိုဝ်း ဒီခုဝ်. အုဝ် ဒီ ဘျ ဒီ ဘေ လွင် အန် တီ.
21 ဘေ နပ် လွင် ဒါ အာဘြာဟမ် တွိုန်, အီ မုး ဂုန့် ဒင် အေ. အန် ဟဲ့ ဒွိုမ် ဒိုဝ်း ဂွန် အန် အီ စိူဝ် အာဆဲက်, ဟဲ့ ဘ့လေး အန် ဒဲင် ကာစှူင့် လှူ, တဝ်း ဒီ ဆတ် ငဝ်း လှူ အန်. ကူပ် ဘူင် အန် ပါယ် တီ, ဇဝ်ဖြာ ဟဲ့ တဲး အန် မိုဝ်း နဝ်း လုယ်.
22 ဒေါ ဘူင် အန် ပါယ် တီ အန် ဘော ညှိုမ် ဆီချာ ဇဝ်ဖြာ. န့ ဘော လိုဝ်း ဆီချာ, အန် ညှိုမ် ဘိုင် ဇဝ်ဖြာ.
23 ပါယ် တီ, န့ ဟဲ့ ဘဲန် ပီ ဒွိုမ် ဘ့လေး အုန် ဇဝ်ဖြာ ခဲင် ဘပ် အန် တဝ်း, “အာဘြာဟမ် ညှိုမ် အန် ဇဝ်. ကူပ် ညှိုမ် အန် ပါယ် တီ, ဇဝ်ဖြာ တဲး အန် မိုဝ်း နဝ်း လုယ်.” ဒူအီ ဟဝ် မိူဝ် တဝ်း, အန် မုး ဂိုက် ဇဝ်ဖြာ.
24 ပါယ် တီ န့ လိုဝ်း ဆီချာ, ဆေ ဒူအီ အူ ဝီ ညှိုမ် ဘော ဘူင် နာ မွှိုမ် ပီ အိုင် ဇဝ်ဖြာ, အန် ဒီ ပွိုန် နဝ်း လုယ်. အာဆေ ယီ တဝ်း, အန် ညှိုမ်, အန် ယီ တူ ဘူင် ပီ အိုင် ဇဝ်ဖြာ, အန် တူ ပွိုန် နဝ်း လုယ်.
25 ပါယ် တီ ဘော ယာ မာလမ် အီ စိူဝ် နာင် ရာဟာပ် တွိုန်, ဘော အန် ဟဲ့ ပွိုန် နဝ်း လုယ် ကူပ် ပဲ့ ဟဲ့ ဘူင် အန်. ဒေါ ဟဲ့ မိုဝ်း ဒူအီ အာ ဝီ ပြာ ဒီ ချွင် ဒီ ယွတ် မိူင် ဒူင် ကွယ် အန်. အန် ဟဲ့ တဲး ဂါယ် တမ် ခဲင် ကာင် အန်. ဟဲ့ ဟွတ့်, အန် ဝီ တဲး ဂါယ် လေး ပေါ အူ ပ့လုဝ့်.
26 န့ ဘော ပီ ဒုဝ် ဘူင့် အေ. ဆေ နဝ်း ဖွိုမ် အေ တူ ကွယ် ခဲင် ဒုဝ် ဘူင့် အေ, အေ တူ အိမ်, ဟဲ့ ယမ်. ဘော ပီ ညှိုမ် အေ ဘော ပါယ် တီ. ဆေ အေ ညှိုမ်, ယီ တူ ဘူင် နာ မွှိုမ် ပီ အိုင် ဇဝ်ဖြာ, ပီ ညှိုမ် အေ အာဝ် မိုဝ်း အာဂျိုဝ်.

JAS 3
1 ဘေ ဘီနွင် အုဝ်, ကွဲ့ တဲး ဒူအီ ကိူန် ဘဲန် ဒါ ဆာရာ မာနုဝ် အီ. ဘေ နပ်, ဆေ ယေ ဒါ ဆာရာ ကာလိုပ်, ဇဝ်ဖြာ ဒီ ဒမ် မှာပ် ဒီ ယေ လွှိုမ် အီ ဟဝ်.
2 အေ ဒွန် အီ နပ် ဒီ ကာလိုပ် ဘဲန် ဇေန့် ဘဲန် ဇေန့်. ဆေ န့ မိုဝ်း ဒူအီ အီ ကာလာင် ဂြုဝ်း တူ ကာလိုပ် ဒေါ မှဝ်, နဝ်း အန် အာဝ် ဟူ လုဝ် မ့ပြာယ် မာဆေ. အန် မိူဝ် ဟဲ့ ပဲ ဒီ အိုပ် တူတ့် ဒုဝ် အန်.
3 အေ နပ် ဒီ ဟပ် န့ကဝ့် ခဲင် မူတ့် မင်ပြွင့်, တဲး အန် ဒူပ် ပီ အိုင် အေ. ဟိန် ဒီတဲတ် တီ နပ် ဒီ အိုပ် တူတ့် ဒုဝ် မင်ပြွင့်.
4 ဘော ရိုဝ် ဆင်ဖုဝ် ဂေ ဘူင် ပါယ် တီ. ဒုဝ် ရိုဝ် ဆင်ဖုဝ် ဟဲ့ တာင် ကာဆဝ်. န့ ဘော လုဝ် ခုန် တး ဘုတ်, တဲး ရိုဝ် ဆင်ဖုဝ် ပွိုန် ဒီ ဟာဝ်. န့ ယီ မိုဝ်း မင် ဘတ် ရိုဝ် အီ ဒီတဲတ်, နပ် ဒီ ယဲတ့် ရိုဝ် ဆင်ဖုဝ် တာင် တဲး အန် ဟာဝ် ဒူင် အိုင် ဒူအီ အီ ဘတ်.
5 ဆီဒ အေ မိူဝ် ပါယ် တီ. ဆီဒ ဟဲ့ ဒီတဲတ် ခဲင် ဒုဝ် ဘူင့် ဒူအီ. န့ ယီ ပွိုန် ကာလာင် ဂြုဝ်း တာင်. တဲး ဘေ ဇေန့်ဇာ ဘော ကာစှူတ့် ငဝ်. န့ ဒီတဲတ်, ယီ နပ် ဒီ ကုး တာင်, ဝီ ကာဆိုမ် ပြဲ တာင် ကော တူတ့်.
6 ဆီဒ အေ ပီ ကာစှူတ့် ငဝ် တီ. န့ ကွယ် ခဲင် ဒုဝ် အေ, နပ် ဒီ ဘူင် နာ တူ မွှိုမ် နာ စာဝ် ဘဲန် မျုဝ် ဘဲန် မျုဝ်. န့ ပီ ငဝ် အီ လေး ခဲင် ကာလုဝ့် ငါရာယ် ဟဲ့ ပီဒဝ့် ဒီ ဆီဒ အေ, တဲး အေ ကာလာင် ဂြုဝ်း တူ မွှိုမ်, အီ တဲး အေ ဘဲန် ဒူအီ တူ မွှိုမ်, တဲး ဘော အာဆာက် အေ ကော စှိုမ်.
7 အေ အာမျုဝ် ဒူအီ နပ် ဒီ ပဲ ဒုဝ် ဆတ်ဒါဝါ ဘဲန် မျုဝ် ဘဲန် မျုဝ်. ဘော မာဆိမ် ဘော ဒုဝ် ဆတ်ဒါဝါ အီ ကွယ် ဒဲင် ကာဒါယ် ဘော ဒုဝ် အီ ကွယ် ခဲင် အိုမ်, အေ ဒူအီ နပ် ဒီ အိုပ် တူတ့် ဒွန် မျုဝ်.
8 န့ ယီ တူ မိုဝ်း ဒူအီ အီ နပ် ဒီ ယိူန် ဂြုဝ်း အန်. ဆီဒ တီ အာဝ် ယေန် ဒေါ မှဝ်. အန် ဘူင် နာ တူ မွှိုမ် ဆေဆေ. န့ ပီ ဆီဒ မိုဝ်း အာယ် မာဟန့် အီ ပဲ ဒီ ငဝ်း ယမ် ဒူအီ.
9 န့ မုး ဆီဒ အူ ဘူင့် တီ, အီ နပ် ဒီ အိူပ် ဇဝ်ဖြာ အီ မုး ဂုန့် အေ, ပီ ဝီ နပ် ဒီ အေး အီ ဟဝ်, အီ မုး ဒူအီ ပီ ဘူင် ဘ့လေး ဇဝ်ဖြာ, တဲး ဂေ ပီ အာရိုပ် အန်.
10 ဘော ဂြုဝ်း မွင့်ကာရာ တဲး ဒီ အီ ဘော ဂြုဝ်း ဒိူင် အီ နပ် ဒီ လေး ခဲင် မူတ့် အေ တီ. ဘေ ဘီနွင်, အာဝ် ကာအာပ် အေ ဘူင် ပါယ် တီ.
11 ဆေ န့ မုး အိုမ် ခိုမ်, အာဝ် ပွိုန် လေး အိုမ် ဆီငဲး ဘော အိုမ် ပြာင် ခဲင် အိုမ် ခိုမ် အူ ကာဒဝ် တီ.
12 ဘေ ဘီနွင် အုဝ်, တဲး ဘေ ဘော ဇေန့်ဇာ လွင် ဟေ. ဆေ န့ မုး ဟေ ဒီပူ, အာဝ် ပွိုန် လေး ဘ့လေ နာမန်. န့ မိူဝ် တူ မိုဝ်း ဟေ ဆာဘျိတ်a အီ မိုဝ်း ဘ့လေ ဒီပူ. ဘော အိုမ် ခိုမ် ဘော ပါယ် တီ. ဆေ အိုမ် ခိုမ် လေး အိုမ် ပြာင်, အာဝ် ပွိုန် ဝီ လေး အိုမ် ဆီငဲး.
13 ဆေ န့ မိုဝ်း ဒူအီ အီ မိုဝ်း အာငျာန် ကာတဲ ဘေ, အန် လုဝ် ဘျ နာ မွှိုမ် ပီ ဘူင် အန်, တဲး န့ လိုဝ်း လွင် အာငျာန် အန်. ဆေ အန် တူ ပီခိုက် နဝ်း အန်, ဘူင် နာ မွှိုမ် ဒွန် မျုဝ်, ဟဲ့ နပ် ဆီချာ, ပီ ဘူင် အန် ဇိုဝ် တီ ဟဲ့ လေး အာငျာန် ဘွတ်.
14 ဆေ ဘေ ယီ မိုဝ်း နဝ်း ရူ, နဝ်း လှယ် အီ, ဆေ ဘေ မိုဝ်း နဝ်း ဆီ ပွိုန် ဒွန် မျုဝ်, ကွဲ့ တဲး ဘေ ပီခိုက် ဘေ လွင် နဝ်း ဇိုဝ် တီ. ကွဲ့ တဝ်း, ပီ ဘူင် ဘေ ဟဲ့ မှာန် ဟဲ့ မုး.
15 အာဆေ ထာင် ပီ ဘူင် အန် ဇိုဝ် တီ ဟဲ့ မုး အာငျာန်, န့ တူ မုး အာငျာန် ဘွတ် အီ တး နာ ဒဲင်. န့ မုး အာငျာန် ဒူအီ, အာဝ် ဒူပ် ပီ အိုင် နဝ်း ဖွိုမ် ဇဝ်ဖြာ. န့ မုး အာငျာန် ပီ ဒွါ ဘုဝ် ကာနမ်.
16 ခုဝ်, ဆေ ဘေ မိုဝ်း နဝ်း လှယ် အီ ဘော နဝ်း ဆီ ပွိုန် ဒွန် မျုဝ်, ဘေ ဒီ နပ် ဒီ ဘူင် ကာဝှ်ု ကာဝျှီန် နာ တူ မွှိုမ် ဒွန် မျုဝ်.
17 ဆေ န့ ယီ မုး အာငျာန် ပီ ဒွါ ဇဝ်ဖြာ ဒီ အီ, န့ ဟဲ့ ဘွတ်. န့ ဘော ဘူင် တဲး အီ လာယ် ဖြူမ်, ဘူင် တူတ့် ဒွန် မျုဝ်, တဲး န့ ဒါခိုယ်. န့ တဲး အီ လာယ် ထူမ် ဂြုဝ်း ဘော နပ် ဒီ ကာဝေ ကာဆဝ် အီ ဟဝ်. န့ ဘော ဘူင် နာ မွှိုမ် ဒွန် မျုဝ်, တူ မိုဝ်း ဒူင် ရွက့် ဒူင် ဇွင့်. န့ မိူဝ် တူ ညိုင်ရာင် ဒေါ မှဝ်.
18 ဂေ အီ မိုဝ်း နဝ်း ဇိုဝ် တီ, ဂေ ပီ ဒူအီ အီ ဆမ် ကာအာင် ဘ့လေ ခဲင် ကာဒါယ်. ဂေ ဘူင် တဲး အီ လာယ် ရွက့် လာယ် ကာလဝ့်. ဟဲ့ ဟွတ့် န့ ပီ ပီ ဆမ် ဂေ ဝီ မိုဝ်း ဘ့လေ. ဘ့လေ တီ ပီ ဒူအီ ဟဝ် အီ ဘူင် နာ မှာန် နာ မွှိုမ်, အီ ဟဲ့ ဘြဲ ကိူန်.

JAS 4
1 မှဝ် န့ ပါယ် ပီ လာယ် ကာဂုဝ်း လာယ် ကာထဲန့် ဘေ.း န့ ပါယ် နီ. နဝ်း ဘေ, န့ မုး နဝ်း ဆီ ပွိုန် ဘဲန် မျုဝ် ဘဲန် မျုဝ်. ပီ ဆီ ပွိုန် ဘဲန် မျုဝ် ဘဲန် မျုဝ် ဇိုဝ် တီ, န့ ပီ ဟဲ့ လာယ် ကာဂုဝ်း ခဲင် နဝ်း ဘေ.
2 ခဲ့ ပီ ဆီ ပွိုန် ဘေ, ဘေ တူ ပွိုန်. ဘေ ဘော ငဝ်း အီ, တဲး ဘေ ပွိုန်. ဘေ ယီ တူ ပွိုန် ခဲ့ ပီ ဆီ ပွိုန် ဘေ. ဟဲ့ ဟွတ့်, ဘေ ဝီ လာယ် ရူ လာယ် ကာဂုဝ်း. ကူပ် တူ မှာန့် ဘေ ဒီ ဇဝ်ဖြာ, ဘေ တူ ပွိုန်.
3 ဆေ ဘေ ယီ မှာန့် ဒီ ဇဝ်ဖြာ, ဘေ တူ ပွိုန် ပီ မှာန့် ဘေ ကူပ် တူ ကာဆိူဝ် နဝ်း ဘေ. ပီ ဆီ ပွိုန် ဘေ, ဘေ ဆီ တဲး န့ လဝ့် မီ နဝ်း လောဖ ဘေ. ဘေ တူ ဆီ တဲး န့ လဝ့် နဝ်း ဇဝ်ဖြာ.
4 ပီ ဘူင် ဂေ ဒီ ဇဝ်ဖြာ, န့ ပီ ပီ ဘူင် ဂေ အီ လုတ့် အီဘိုန့်. ဘေ လုဝ် နပ်, ဆေ ဘေ လာယ် ကာဂိုက် ဒီ ဒူအီ ဟဝ် အီ တူ ညှိုမ်, ဘေ ဒီ ကာယဝ်း ဒီ ဇဝ်ဖြာ. ခုဝ်, ဆေ န့ မိုဝ်း ဒူအီ အူ ဝီ, တဝ်း ဒီ ဘဲန် ဂိုက် ဂေ ဒူအီ တူ ညှိုမ် ဇဝ်ဖြာ, အန် ဝီ ဘဲန် ရန်ဆူ ဇဝ်ဖြာ.
5 ခဲင် ဘပ် ဇဝ်ဖြာ န့ တဝ်း လွင် နဝ်း ဖွိုမ် ဇဝ်ဖြာ အီ ကွယ် ခဲင် နဝ်း အေ, အန် လှယ် အေ, တဲး အေ ရွက့် မီ ဇဝ်ဖြာ. ဘေ လုဝ် လှုဝ်း လွင် အန် တီ, ကွဲ့ တဲး ဘေ ဝဲန် ဂြုဝ်း တီ.
6 ဇဝ်ဖြာ ယီ ကာဝေ ကာဆဝ် အေ, ဒွါ နဝ်း မှာန် ဒီ အေ. ခုဝ် အန် တီ န့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဇဝ်ဖြာ တူ စွယ် ဒူအီ အီ ပီခိုက် နဝ်း. အန် ယီ ကာဝေ ဒူအီ အီ တူ ပီခိုက် နဝ်း.”
7 ခုဝ် အန် တီ တဲး ဘေ တဲး ဇဝ်ဖြာ အိုပ် နဝ်း ဘေ. ဆေ ဘုဝ် ကာနမ် အီ စိူဝ် ဆာတာန် တး ကာတတ် ဘေ, ဘေ လုဝ် ကာဘိတ် နဝ်း ဘေ ဘော ဝဲန် ဂြုဝ်း အန်. ပန် တီ အန် ဒီ ဝီ တဝ် တ ဘေ အူ ဇေန့်.
8 ဆေ ဘေ ယီ တဝ်း ဒီ ကွယ် ကာတတ် ရိုမ် ဒူပ် ဇဝ်ဖြာ, ဇဝ်ဖြာ ဒီ ဝီ တး ကွယ် ကာတတ် ဘေ. ဘေ ဒူအီ အီ ဘူင် မှာပ် ဆေဆေ, တဲး ဘေ ဝဲန် မှာပ်, တဲး န့ ပီ ဘေ ဘာယ် ဒဲ ဘေ, တဲး န့ ဝီ ဘွတ်. ဘော ဘေ ဒူအီ အီ မိုဝ်း နဝ်း ကာဘ့လျီ့ ကာဘ့လ, တဲး ဘေ ဝဲန် နဝ်း တီ, တဲး န့ ဝီ ဘဲန် နဝ်း ဆီငါ ဘွတ်.
9 တဲး န့ ဘဲန် နဝ်း က့လိုဝ် နဝ်း လိုဝ် ဒီ ဘေ ကူပ် မှာပ် ဘေ, တဲး ဘေ ဘော ယာမ် တာင်. အာဆေ ကာညး, တဲး အန် ဝီ က့လိုဝ်. အာဆေ ခူယ်, တဲး အန် ဝီ ဘဲန် နဝ်း စန်, နဝ်း အာဝ် ဒါခိုယ်.
10 ပါယ် တီ ဘေ လုဝ် ပီတျီမ် နဝ်း ဘေ, ဂူမ် ဒီ အာတ့် ဇဝ်ဖြာ. ဟဲ့ ဟွတ့်, ဇဝ်ဖြာ ဒီ တဲး ဘေ ဝီ ယိတ့်, ဝီ တဲး ဘေ မိုဝ်း နဝ်း တာင်.
11 ဘေ ဘီနွင်, ကွဲ့ တဲး ဘေ လာယ် ကာလာင် နာ တူ မွှိုမ်, နာ စာဝ်. အာဆေ ကာလာင် နာ တူ မှာန် လွင် ဘီနွင် အန် ဘော ဖျာက် အန်, န့ ပီ, အန် ဖျာက် ဒါရာ ဇဝ်ဖြာ တဝ်း, န့ တူ မှာန်, အာဝ် လုဝ် ရွက့် အီ ဟဝ် ဒူပ် ပီ စ်ု ဒါရာ ဇဝ်ဖြာ. ဆေ ဘေ ယီ ဘူင် ပါယ် တီ, ဘော ဘေ အာဝ် ဟူ ဒူပ် ဒါရာ ဇဝ်ဖြာ. န့ ပီ ဘေ ဟဲ့ ဝဲန် ဒါရာ တီ တဝ်း, န့ တူ မှာန်, အာဝ် လုဝ် ဒူပ်.
12 န့ မိုဝ်း မီ ဇဝ်ဖြာ အူ ကာဒင် အီ ဟဲ့ ဒွါ ဒါရာ. မီ အန် ပွိုန် ဒမ် မှာပ် ဒီ အီ. အန် ပွိုန် ချွတ် ဒူအီ ဘော တဲး အာဆာက် ဂေ စှိုမ်. ဆေ န့ ယီ မုး ဘေ, အာဝ် မိုဝ်း အာဆေ ခ့ဝါင် ဘေ ဆုင်ဖျာတ် အာမူ အီ တဝ်း, ဂေ မိုဝ်း မှာပ်.
13 ဘေ လုဝ် ဝီ ထူမ် ပေါ အူ မျုဝ်. ဘေ နပ် ဒီ တဝ်း, “ခဲညှာ ယေ ဒီ ဟာဝ် မိူင် နာ နီ, မိူင် နာ နေန့်. ယေ ဒီ ဟာဝ် ကွယ် ခဲင် မိူင် တီ အာဒါ အူ ဆီနမ်, ဝီ ကာစိုဝ်း ကာယွင့် ကြုဝ်ကြာမ်, တဲး ယေ ပွိုန် ကိူန် ရွိုန်.”
14 ဆေ ဘေ တဝ်း ပါယ် တီ, ဘေ ယီ တူ နပ်, ခဲညှာ န့ ဒီ ပါယ် မှဝ်. အာဆာက် ဘေ အာဝ် တူင့်. န့ ပီ ဒက် ငဝ် အီ ပွိုန် ယိုဝ် အာဒါ အူ ကာစန်. ဟဲ့ ဟွတ့်, န့ ဟြာယ်, အာဝ် ဟူ ပွိုန် ယိုဝ်.
15 ခုဝ် အန် တီ ဘေ လုဝ် တဝ်း, “ဆေ ဇဝ်ဖြာ တဲး ယေ ဘူင်, ဆေ ယေ ဆီ ကွယ် ဆီ မိုဝ်း အာဆာက်, ယေ ဒီ ဘူင် ပါယ် နီ ပါယ် နီ.”
16 ဘေ ယီ တူ တဝ်း ပါယ် တီ. ဘေ ကာလာင် ဂြုဝ်း ပီဖုင် ဘော ပီခိုက် နဝ်း ဘေ. ဂြုဝ်း ဇိုဝ် တီ အာဝ် မွှိုမ်, န့ ဘဲန် နာ ဟာယ် နာ မိူက်.
17 အာဆေ နပ် နာ မွှိုမ် ဘဲန် မျုဝ် ဘဲန် မျုဝ် ပီ လုဝ် အန် ဘူင်, ဆေ အန် ယီ တူ ဘူင်, န့ ဘဲန် မှာပ် ဒီ အန်.

JAS 5
1 အုဝ် ဝီ ကာလာင် ပေါ အူ မျုဝ် ဒီ ဘေ ဒူအီ ခြမ်. ဘေ လုဝ် ယာမ် ဘော ဒတ် တာင်. ခုဝ်, ဘေ ဒီ ကာဒုး ဒုက် ဘဲန် မျုဝ် ဘဲန် မျုဝ်.
2 ဒုက် တီ ဟီ တး, ကြုဝ်ကြာမ် ဘေ ဒီ လိုဝ် တူတ့်. ဘော မာဖျာပ် ဂေ မာဝ ဒီ ဟူမ် ခြိုင် ဘေ.
3 ခြိဝ် ဂေ ရွိုန် ဘေ မိူဝ် ဒီ အျီင် ရျီး. ကူပ် အျီင် ရျီး တီ န့ ဒီ လိုဝ်း ဆီချာ, ဘေ တူ တာ ကြုဝ်ကြာမ် ဘေ, စွယ် ဒူအီ ဂိန်. ခုဝ် အန် တီ ဇဝ်ဖြာ ဒီ ဒမ် မှာပ် ဒီ ဘေ, တဲး ဘေ ကာဒုး ဒုက် ပီ ငဝ် ဟူမ် ယင် ဘေ. ကူပ် ကာဇု ဘေ ကြုဝ်ကြာမ် တီ, အာခြာဝ် ဟဲ့ ကာတတ် ဇဝ် ယေဆူ ဒီ ဝီ တး, ဘေ ဒီ ခမ် ဒုက် ဇိုဝ် တီ.
4 တဲး ဘေ ထူမ် ပီ တဝ်း အုဝ်. ဘေ ဟဲ့ ဇာင် ဒူအီ ဆုဝ့် ပီ ဆမ် ဘေ. ဘေ ယီ တူ ဒွါ ရွိုန် ခဲ့ လုဝ် ဘေ ဒွါ. လွင် မှာပ် ဘေ တီ ဇဝ်ဖြာ ဟဲ့ နပ်. ဇဝ်ဖြာ အီ မိုဝ်း ပွုန် တာင် လွှိုမ် တူတ့်, အန် ဟဲ့ ထူမ် ခဲ့ ယာမ် ဂေ ဒူအီ အီ ဆုဝ့် ငှုဝ် ဘေ.
5 ဒေါ ကွယ် ဘေ ဒဲင် ကာဒါယ် နီ, ဘေ ဟဲ့ ကွယ် ဒါခိုယ်, အာဝ် မိုဝ်း ပီ ဒီ လုဝ် မာဆေ. ခဲ့ ပီ ဆီ ပွိုန် ဘေ, ဘေ ဟဲ့ ပွိုန်. ဒေါ အန် တီ ဘေ ဟဲ့ ဟူမ် တဲး ဘေ ဂ့လန့် တဲး ဘေ ပီ ဒုဝ် ဆတ်ဒါဝါ အီ ဟူမ် တဲး ဂေ ဂ့လန့် အာတ့် ငဝ်း အီ ဒီ ဟူမ် ယင် ဂေ.
6 ဘေ မိူဝ် ဟဲ့ ဒမ် မှာပ် ဒီ ဒူအီ မွှိုမ်, ဘူင် တဲး ဂေ ကော ယမ်. ဂေ ဒူအီ မွှိုမ် တီ မိူဝ် ခမ်, တူ တဝ်း မာဆေ.
7 ခုဝ် အန် တီ ဘေ ဘီနွင်, ဘေ လုဝ် အူတ် နဝ်း, တဲး ဘေ ခမ် ဒုက် ပီ ဒွါ အီ ဟဝ် ဒီ ဘေ, တဲး ဘေ နှဝ့် ပန် ဒီ ဝီ တး ဇဝ် ယေဆူ လူင် ဒဲင် ကာဒါယ်. ဆေ န့ မုး ဒူအီ ရန့် မာန် ရန့် နာ, ဆေ အန် ဟဲ့ ဟွတ့် ဆမ် ငှုဝ်, အန် ဝီ နှဝ့် လှေန့်, တဲး ငှုဝ် ကာမာယ် ကော လေး. ငဝ်း ငှုဝ် ကာမာယ် တီ ဟဲ့ ကိူန်. ခုဝ်, အန် ခမ် ဒီ နှဝ့်. အန် နပ် ဒီ အူတ် နဝ်း, နှဝ့် တဲး ဂ့လာယ် တး အာတ့် ဆမ် ဘော ဝါယ် ဟဲ့ ဟွတ့် ဆမ်.
8 ပါယ် တီ ဘော ဘေ လုဝ် နှဝ့် ဇဝ် ယေဆူ, တဲး နဝ်း ဘေ ညှိုမ် ဆီချာ. ဇဝ် ယေဆူ ဟဲ့ ကာတတ် ဒီ ဝီ တး.
9 ဘေ ဘီနွင်, ကွဲ့ တဲး ဘေ ကာလာင် ဂြုဝ်း တူ မွှိုမ်. ဆေ ဘေ တူ ထူမ် ဂြုဝ်း တီ, ဇဝ်ဖြာ ဒီ ဒမ် မှာပ် ဒီ ဘေ. ဒါ အီ ဆုင်ဖျာတ် အာမူ ဘေ ဟဲ့ ကာတတ် ဒီ တး.
10 ဘေ ဘီနွင်, ဘေ လုဝ် လှုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ. ဂေ ဟဲ့ အူတ် နဝ်း, ဟဲ့ ခမ် ဒုက် ဘဲန် မျုဝ် ဘဲန် မျုဝ်. ခဲ့ ပီ အူတ် ဂေ နဝ်း, တဲး ဘော ဘေ ညိုင် ဂေ.
11 ဘေ မိူဝ် ဟဲ့ နပ်, ယေ ဟဲ့ ကာလာင် လွင် ဒူအီ အီ ဘျာန် ဂြုဝ်း ဇဝ်ဖြာ ဂေ တီ, ဂေ ဟဲ့ ဒါခိုယ် ကူပ် ခမ် ဂေ ဒုက် ဒွန် မျုဝ်, ယီ တူ ဝဲန် ဂါန် ဇဝ်ဖြာ. ဘေ ဟဲ့ ဒွိုမ် ထူမ် လွင် ဒါ အာယုဝ်ဘာ တွိုန်. အန် ဟဲ့ ခမ် ဒုက် တာင်, ယီ တူ ဝဲန် ဇဝ်ဖြာ. ဟဲ့ ဟွတ့်, ဇဝ်ဖြာ ဝီ မွင့်ကာရာ ဒွါ ဒီ အန်. ဇဝ်ဖြာ ဒီ စွယ် ဘော ကာဝေ ဒူအီ ဆေဆေ.
12 ဘေ ဘီနွင် အုဝ်, ဒဲင် ပဲ့ ဟဲ့ ကာလာင် အုဝ် ဇိုဝ် တီ တူတ့် ဒွန် မျုဝ်, ဘေ လုဝ် ဒူပ် ပီ တဝ်း အုဝ် နီ. ကွဲ့ ဒိူင် တဝ်း, “ဆေ ဂြုဝ်း အုဝ် တူ မှာန်, တဲး ဘ့လေ ကာဆး ဒး အုဝ်.” ကွဲ့ တဝ်း, “ဆေ အုဝ် ကာလုဝ်, တဲး ကာဒါယ် ညွှတ် အုဝ်.” ကွဲ့ တဝ်း ဂြုဝ်း ဇိုဝ် တီ. ဆေ ဟဲ့ မုး, တဲး ဘေ တဝ်း “ဟဲ့ မုး.” ဆေ အာဝ် မုး, တဲး ဘေ တဝ်း, “အာဝ် မုး.” ခဲ့ တီ ဘေ လုဝ် ကာလာင်, ကွဲ့ တဲး ဇဝ်ဖြာ ဒမ် မှာပ် ဒီ ဘေ.
13 ဆေ န့ ယီ မိုဝ်း ဘီနွင် ကာတဲ ဘေ, အီ ဟဲ့ ကာဒုး ဒုက်, တဲး အန် ဆာခိုဝ် ဒီ ဇဝ်ဖြာ. ဆေ န့ မုး ဒူအီ ဒါခိုယ်, တဲး အန် တဝ်း န့စေန့်, အိူပ် ဇဝ်ဖြာ ခဲင် နဝ်း.
14 ဆေ န့ မိုဝ်း ဒူအီ ကာတဲ ဘေ အီ ဟဲ့ ဆဝ်, မိုဝ်း ရောဂါ, တဲး အန် ဒဲ့ ဂေ ဒါ တာင် ခဲင် ဖိုင် ဇဝ် ယေဆူ. တဲး ဂေ တး, ဖဝ်း နာမန် ဒဲင် ဂိန့် အန်, ဂါဝ် ပွုန် ဇဝ် ယေဆူ, ဆာခိုဝ် ဒါင် အန်.
15 ဆေ ဂေ ဆာခိုဝ် ပါယ် တီ ဘော ညှိုမ် ဘိုင် ဇဝ်ဖြာ, န့ ဒီ တဲး ဒူအီ ဆဝ် ဝီ ကဲန်. ဇဝ်ဖြာ ဒီ တဲး အန် ဝီ ပွိုန် ယိတ့် ဟာဝ်. ဆေ ဒူအီ ဆဝ် မိုဝ်း မှာပ်, ဇဝ်ဖြာ ဒီ ဘော ဂဝ်း ဝဲန် မှာပ် အန် တီ.
16 ခုဝ် အန် တီ ဘေ ဘော လုဝ် လာယ် ကာလာင် မှာပ် ဘေ, လာယ် ဆာခိုဝ် ဒါင် ဘေ, တဲး ဘေ ကဲန်. ဆေ ဒူအီ မိုဝ်း နဝ်း ဆိူဝ် နဝ်း မှာန်, ပီ ဆာခိုဝ် အန် မိုဝ်း ပွုန် တာင်. အန် ဒီ ပွိုန် ပီ မှာန့် အန်.
17 န့ ယီ မုး အာအေလီယ တွိုန်, အန် မုး ဒူအီ ပီ အေ. အန် ယီ ဆာခိုဝ် မှာန့် ကာဆဝ်, ကွဲ့ တဲး ဂ့လာယ် စုဝ်း. ဟဲ့ ဟွတ့် ဂ့လာယ် မိူဝ် တူ စုဝ်း အာဒါ အူယ် ဆီနမ် ဒီ ဒဝ် မာဂျီန်.
18 ဝါယ် အန် တီ အန် ဝီ ဆာခိုဝ် ပေါ အူ ဇေန့်. ဟဲ့ ဟွတ့်, ဂ့လာယ် ဝီ စုဝ်း ခဲင် ဂါင်ဟြာဝ်, တဲး န့ ဝီ လတ့် ပီ ဒီ ဟူမ် ဒဲင် ကာဒါယ်.
19 ဘေ ဘီနွင် အုဝ်, ဆေ န့ မိုဝ်း ဒူအီ အူ ဝီ ကာတဲ ဘေ, ဆေ အန် ဟဲ့ ဝး အာဝ် ဟူ ဒူပ် နာ မှာန်. ဆေ န့ ယီ မိုဝ်း ဒူအီ အီ ဝီ ဒဲ့ တး အန်, ဝီ စွယ် တဲး အန် ဝီ ဒူပ် ဆီချာ ဇဝ်ဖြာ, ဒူအီ တီ ဟဲ့ ဘူင် နာ မွှိုမ်.
20 ခုဝ်, အုဝ် တဝ်း ဒီ ဘေ, ဆေ ဒူအီ အူ ဝီ ဟဲ့ ဘူင် မှာပ်, ဆေ ပေါ အူ ဝီ ဝီ စွယ် တဲး အန် ဝး န့တေန့် မှာပ် တီ, ဝီ ဟာဝ် ဒူပ် န့တေန့် မွှိုမ်, အန် ဟဲ့ ချွတ် ဒူအီ တီ, ကွဲ့ တဲး အာဆာက် အန် စှိုမ်. အန် ဘော စွယ် ကွဲ့ ဟူ တဲး မှာပ် ဝီ မိုဝ်း ကိူန်. ခဲ့ တီ အုဝ် အာယာကူပ် ဟဲ့ ဒဲမ် ပဲ့ ဒီ ဘေ ဒူအီ အီ ညှိုမ် ဇဝ် ယေဆူ.

1PE 1
1 အုဝ် အာပေတာရူ အီ မုး ဒူအီ ပီ ရဝ်း ပီ တိုယ် ဇဝ် ယေဆူ, အုဝ် ဒဲမ် ပဲ့ နီ တိုယ် ဒီ ဘေ ဘီနွင် အီ ကွယ် ကာယဝ်း ဘဲန် အိူင် ဘဲန် အိူင်. န့ ဘော မုး အိူင် ဖူန်ထူ, အိူင် ဂါလာထီ, အိူင် ကာပါဒုဝ်နီ, အိူင် အာဆီယာ, ဘော အိူင် ဘီဆီနာ.
2 ဘေ ဟဲ့ ဘဲန် ဒူအီ ပီ ရဝ်း ဇဝ်ဖြာ, တဲး န့ ဒူပ် ပဲ့ ဟဲ့ ခြာမ် ဇဝ်ဖြာ ဒီ ဘူင်. နဝ်း ဖွိုမ် ဇဝ်ဖြာ ဟဲ့ တဲး ဘေ ဘဲန် ဒူအီ အီ ဆီငါ ဘွတ်, တဲး ဘေ ပွိုန် ဒီ ထူမ် ဒူပ် ပီ ကာလာင် ဇဝ် ယေဆူ, တဲး ဇဝ် ယေဆူ ဂဝ်း ဝဲန် မှာပ် ဘေ ကူပ် ဟဲ့ ခမ် အန် ဒီ ယမ် ကာဒါင် ဘေ. အုဝ် မှာန့်, တဲး ဘေ ပွိုန် ကိူန် ပီ ဂေဇူ ဇဝ် ယေဆူ, တဲး အန် ဒွါ ဘော နဝ်း ဂျီတ် ကာဆဝ် ဒီ ဘေ.
3 အေ ဒါင် ဂုင် ဂေဇူ ဒီ ဇဝ်ဖြာ အီ မုး ဂုန့် ဇဝ် ယေဆူ. ပီ ဂေဇူ ဇဝ်ဖြာ ဒီ အေ ဟဲ့ ကိူန် ကာဆဝ်. အန် ဟဲ့ ဘူင် တဲး အေ ဘဲန် ဒူအီ ကာမာယ်, တဲး န့ ပီ အေ ဟဲ့ ဝီ ဂွိုတ် ပေါ အူ ဇေန့်. ကူပ် ဟဲ့ ဝီ ယိတ့် ဝီ အိမ် ဇဝ် ယေဆူ ဝါယ် ဟဲ့ ဟွတ့် ယမ် အန်, န့ တဲး အေ မိုဝ်း ပီ နှဝ့် န့ဒဝ့် အီ တူ နပ် ဒီ ကာလုတ့် နဝ်း ဒေါ မှဝ်.
4 အေ မိူဝ် ဟဲ့ ပွိုန် ခါဂုန် အီ ဘွတ်, အီ တူ နပ် ဒီ လိုဝ်, အီ တူ နပ် ဒီ ဟြာယ်. ဇဝ်ဖြာ ဟဲ့ ဘ့လေး အုန် ဇိုဝ် တီ ခဲင် ဂါင်ဟြာဝ် အာဒါ ဘေ.
5 န့ ဘော မုး ပွုန် ဇဝ်ဖြာ အီ ဘ်ု ရိတ် အာဆာက် အေ ကူပ် ညှိုမ် အေ ဒီ အန်, တဲး အန် ပွိုန် ဒီ ချွတ် အေ. ပီ ဒီ ဘူင် ဇဝ်ဖြာ ဇိုဝ် တီ, န့ ဒီ ဘော လိုဝ်း ဆီချာ ပန် ဒီ တူတ့် ဇာတ် နီ.
6 ဒေါ တီ နီ, ဘေ ပီ ဘော လုဝ် ခမ် ဒုက် ဘဲန် မျုဝ် ဘဲန် မျုဝ်, ပီ ဘော မိုဝ်း နဝ်း က့လိုဝ် အာဒါ အူ ကာစန် မိူဝ်, တဲး နဝ်း ဘေ ယီ ခူယ် ဒါခိုယ် ကာဆဝ် ကူပ် ပဲ့ ဟဲ့ ကာလာင် အုဝ် ဇိုဝ် တီ ဒီ ဘေ ဒွန် မျုဝ်.
7 ပီ လုဝ် ခမ် ဘေ တီ, န့ တဲး ဇဝ်ဖြာ ထေဝ် ဒီ ယွတ် ယုဝ် ဘေ ညှိုမ် ဆီချာ. န့ ပီ ခြိဝ် အီ လုဝ် ဒင် ခဲင် ငဝ် ဘော လုဝ် ထာရွင်.aဆေ ဘေ ညှိုမ် ဆီချာ, ငဝ်း ဘေ ဟဲ့ တာင် လွှိုမ် ခြိဝ် ဇဲတ်. ခြိဝ် တီ, ပီ ဘော ဟဲ့ ဘွတ် မိူဝ်, န့ ယီ နပ် ဒီ လိုဝ်, နပ် ဒီ ဟြာယ်. ဆေ ဘေ ဟဲ့ ခမ် ဒုက် ဇိုဝ် တီ, ဇဝ်ဖြာ ဒီ ဘော အိူပ် မျုက် ဘေ ဘော တဲး ဘေ မိုဝ်း ဆာရေ ပန် ဒီ ဝီ တး လူင် ဇဝ် ယေဆူ.
8 အန် ဇဝ် တီ, ဘေ ပီ ဆ ဒွိုမ် ယိုဝ် အန် မိူဝ်, ဘေ ယီ ရွက့် အန်. ဘော ဒေါ တီ နီ မိူဝ်, ဘေ ညှမ် ယိုဝ် အန်, ဘေ ယီ ညှိုမ် အန် ဘော မိုဝ်း နဝ်း ဒါခိုယ် ကာဆဝ် ကော ဟူ နပ် ဒီ ကာလာင်. နဝ်း ဒါခိုယ် ဘေ တီ, န့ တဲး ဘေ မိုဝ်း ဆာရေ, မိုဝ်း ဘော အာဖုင် ဒင်ခုဝ်.
9 ဘေ ဟဲ့ ဒါခိုယ် ပါယ် တီ ခုဝ်, ပန် ဒီ ဝီ တး ဇဝ် ယေဆူ, အန် ဒီ ချွတ် နဝ်း ဖွိုမ် ဘေ. ပါယ် တီ, ဘေ ဒီ ပွိုန် တူတ့် ဒွန် မျုဝ် ခဲ့ ပီ ညှိုမ် ဘေ.
10 ဂေ ဒူအီ အီ ဘျာန် ဂြုဝ်း ဇဝ်ဖြာ, ဂေ ဟဲ့ ဒွိုမ် ကာလာင် လွင် ဂေဇူ ပီ ဒီ ဒွါ ဇဝ်ဖြာ ဒီ ဘေ တီ. ဂေ ဘော ဟဲ့ ဟြေတ့် ဘော ဒီမွှတ် ကော ဇေ့ လွင် ဇဝ်ဖြာ အီ ဒီ ချွတ် ဒူအီ.
11 ဂေ ဟဲ့ ဆီ နပ် ဆီချာ ပန် မှဝ် အန် ဒီ ချွတ် ဂေ. ဂေ ဆီ နပ် ဘော မှဝ် အန် ဒီ ပါယ် ဒီ ချွတ် ဂေ. ခုဝ်, နဝ်း ဖွိုမ် ဇဝ် ယေဆူ အီ ကွယ် ခဲင် နဝ်း ဂေ ဟဲ့ ဘျ တဲး ဂေ နပ်, ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် လုဝ် ခမ် ဒုက် တာင် ကာဆဝ်. ဟဲ့ ဟွတ့်, အန် ပီ ဒီ ဝီ မိုဝ်း အာဖုင် ဒင်ခုဝ် တာင်.
12 ဇဝ်ဖြာ ဟဲ့ ဟွတ့် ဘျ ဒီ ဂေ ဒူအီ အီ ဘျာန် ဂြုဝ်း ဇဝ်ဖြာ တီ, န့ တူ မုး ဂေ အီ ဒီ ပွိုန် အာဂျိုဝ် တီ. န့ ယီ မုး ဘေ အီ ဒီ ပွိုန်. ဒေါ တီ နီ, န့ မုး ဂေ ဒူအီ အီ ဟဲ့ ကာလာင် ဒီ ဘေ လွင် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်, ဂေ ဟဲ့ ဝီ ကာလာင် လွင် ဇဝ်ဖြာ ဒီ ချွတ် ဘေ. န့ မုး နဝ်း ဖွိုမ် ဇဝ်ဖြာ ပီ တိုယ် ဇဝ်ဖြာ လူင် ခဲင် ဂါင်ဟြာဝ်, အန် ဟဲ့ တဲး ဂေ ကာလာင် တဲး ဘေ ထူမ်. ဘော ဂေ အာမူ အာမာတ် ဇဝ်ဖြာ ဆီ နပ် ကာဆဝ် လွင် အန် တီ.
13 ကူပ် န့ ပါယ် တီ, တဲး ဘေ ဘ့လေး အာငျာန် ဘေ, တဲး န့ ပီ ဒါ ဆိုက် အီ ဟဲ့ ခြိုင် ဒီ ကာဂုဝ်း. တဲး ဘေ ဘော ဆာဒိက် ဘိုင် ဆီချာ ပီ ဒီ ဂေဇူ ဇဝ် ယေဆူ ဒီ ဘေ ပန် ဒီ ဝီ တး လူင် အန် ဒဲင် ကာဒါယ် နီ.
14 ကွဲ့ တဲး ဘေ ဘူင် ဒူပ် ပီ အိုင် ဘေ ပီ အာတ့် ညှိုမ် ဘေ ဇဝ်ဖြာ. ခုဝ်, ဘေ ဟဲ့ ဟွတ့် ဘဲန် ဂွန် ဇဝ်ဖြာ အီ နပ် ဒီ ထူမ် ဂြုဝ်း အန်.
15 ပီ ဘူင် ဘေ ဒွန် မျုဝ် တဲး န့ ဆီငါ ဘွတ်, တဲး န့ ကာဒါန် ဒီ ဇဝ်ဖြာ အီ ဟဲ့ ရဝ်း ဘေ, အီ ဟဲ့ ဆီငါ ဘွတ်.
16 ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် အုန် တဝ်း, “ကူပ် ဟဲ့ ဆီငါ ဘွတ် အုဝ်, အုဝ် ဆီ တဲး ဘော ဘေ ဆီငါ ဘွတ်.”
17 ဇဝ်ဖြာ တူ မိုဝ်း ဒူင် ရွက့် ဒူင် ဇွင့်. အန် မိူဝ် ဒီ ဆုင်ဖျာတ် ဒူပ် ခဲ့ ပီ ဘူင် ဝီ မှဝ် ဝီ အန်. ဘေ မိူဝ် ဟဲ့ ဆာခိုဝ် ဒီ အန် ဇဝ် တီ တဝ်း, “အိုယ် ဂုန့် ယေ.” ခုဝ် အန် တီ တဲး ဘေ ရုဝ်ဆေ ဘော ယုဝ် အန် ဇဝ် ဆေဆေ, တဲး ဘေ ကွယ် ဒဲင် ကာဒါယ် နီ, တဲး န့ ပီ ဘေ မုး ခဲတ့်.
18 ဘေ ဟဲ့ ဒွိုမ် ဒူပ် ဟိတ် ဘေ အီ တူ မိုဝ်း ဒီခုဝ်. ဂေ ဂုန့် ဒင် ဘေ ဒေါ မွိုန် ဟဲ့ ဒွိုမ် ဘူင် ဇိုဝ် တီ ဘော မာနုဝ် ဘေ တဲး ဘေ ဘူင် ဒူပ်. ဇဝ်ဖြာ ယီ ဟဲ့ ထုတ် လေး ဘေ, ကွဲ့ ဟူ တဲး ဘေ လုဝ် ဒူပ် ဇိုဝ် တီ. ခုဝ်, တဲး ဘေ လှုဝ်း ဆေဆေ, န့ တူ မုး ရွိုန် ဂေ ခြိဝ် ပီ ဒွါ ဇဝ်ဖြာ တဲး အန် ထုတ် လေး ဘေ. န့ မိူဝ် တူ မုး ကြုဝ်ကြာမ် အီ နပ် ဒီ လိုဝ်, ပီ ဒွါ အန် ဇဝ်.
19 န့ ယီ မုး ဇဝ် ယေဆူ အီ ဟဲ့ ခမ် ဒီ ယမ် ကာဒါင် ဘေ. ဇဝ်ဖြာ ဟဲ့ ဒွါ အာဆာက် အန် အီ ဟဲ့ ငဝ်း တာင် ကာဆဝ်, တဲး အန် ချွတ် ဘေ. အန် ဟဲ့ ပီ ဂွန် မာဘူ အီ တူ မိုဝ်း ဒူင် စှေ, ပီ လုဝ် လှူ ဂေ ဒူအီ.
20 ဇဝ်ဖြာ ဟဲ့ ရဝ်း ဇဝ် ယေဆူ တီ ဆိန့် အာတ့် မိုဝ်း ကာဒါယ် ဘော ဂါင်ဟြာဝ်. အန် ဇဝ် ယီ ဟဲ့ တဲး အန် လူင် ဒဲင် ကာဒါယ် ဒေါ တီ နီ ဒေါ မုး အာခြာဝ် ဒီ ကာဒဲ့ ဟွတ့် တူတ့်. အန် ဟဲ့ ဘူင် ပါယ် တီ, တဲး န့ ဘဲန် အာဂျိုဝ် ဒီ ဘေ.
21 ကူပ် တး ဇဝ် ယေဆူ တီ, ဘေ မိူဝ် ပွိုန် ဒီ ညှိုမ် ဘိုင် ဇဝ်ဖြာ အီ ဟဲ့ တဲး ဇဝ် ယေဆူ ဝီ ယိတ့် ဝီ အိမ်. အန် မိူဝ် တဲး ဇဝ် ယေဆူ မိုဝ်း အာဖုင် ဒင်ခုဝ်. ခုဝ် အန် တီ ဘေ မိူဝ် ညှိုမ် ဘော နှဝ့် န့ဒဝ့် ဇဝ်ဖြာ.
22 ကူပ် ဟဲ့ ထူမ် ဘေ ဂြုဝ်း ဇဝ်ဖြာ, န့ ဘော တဲး ဘေ ဘဲန် ဒူအီ အီ ဆီငါ ဘွတ်. န့ တဲး ဘေ ဘော နပ် ဒီ ရွက့် ခါခ်ု ဂေ ဘီနွင် အီ ညှိုမ် ဇဝ် ယေဆူ. ခုဝ်, တဲး ဘော နဝ်း ဘော ဖွိုမ် ဘေ ဝဲ လာယ် ရွက့်.
23 ဘေ လုဝ် လာယ် ရွက့် ကူပ် ဟဲ့ ဘဲန် ဘေ ဒူအီ ကာမာယ် ကူပ် ညှိုမ် ဘေ ဂြုဝ်း ဇဝ်ဖြာ အီ တူ နပ် ဒီ လိုဝ် အီ ကွယ် ဆေဆေ. န့ ပီ ဘေ ဟဲ့ ဂွိုတ် ပေါ အူ ဇေန့်, ယီ တူ ပီ ဂွန် အီ ဂွိုတ် ဒီ ဒူအီ.
24 ခုဝ်, ခဲင် ဘပ် ဇဝ်ဖြာ န့ ဟဲ့ ဒဲမ် တဝ်း, “ခဲ့ ကွယ် ဒူအီ ဘောကာဂ့လျီတ်, ဂေ ပီ ပေတ့် ဂေ ပြဲ. အာဖုင် ဒင်ခုဝ် ဂေ မိူဝ်, န့ ပီ ဘုဝ်း ပေတ့် ဂေ ဘုဝ်း ပြဲ. ပြဲ ဂေ ပေတ့် ဘော နပ် ဒီ ဟျီ့ ကာဟဝ်း. ဘုဝ်း အန် မိူဝ် ဘော နပ် ဒီ ရး ဒီ စုဝ်း.
25 အီ မုး ဂြုဝ်း ဇဝ်ဖြာ, န့ ယီ ကွယ် ဆေဆေ.” ဂြုဝ်း ဇဝ်ဖြာ တီ, န့ မုး လွင် ဇဝ် ယေဆူ အီ တဲး နဝ်း ဒူအီ ဒါခိုယ်. ဘေ မိူဝ် ဟဲ့ ဟွတ့် ထူမ် ဂြုဝ်း တီ.

1PE 2
1 ခုဝ် အန် တီ တဲး ဘေ ဝဲန် အီ ဟာယ် အီ မိူက် ဒွန် မျုဝ်. ကွဲ့ တဲး ဘေ ကာလုဝ်, ကွဲ့ တဲး ဘေ ညိုင်ရာင် ဘွတ် ဘော လာယ် လှယ်, လာယ် ဖျာက် ဒေါ မှဝ်.
2-3 ကူပ် ဟဲ့ ခမ် ဘေ ပီ ဂေဇူ ဇဝ်ဖြာ, ဘေ ဟဲ့ ပီ ဂွန် င အီ ဂွိုတ် ကာမာယ်. ခုဝ်, တဲး ဘေ ဆီ ထူမ် ဂြုဝ်း ဇဝ်ဖြာ အီ ဆီငါ ဘွတ်, တဲး န့ ပီ ဂွန် င အီ ကာပြာန့် မီ အိုမ် ပူ ဒီလူယ်. ဆေ ဘေ ဘူင် ပါယ် တီ, ဘေ ဒီ ဘော ကြဲ ဒီ ညှိုမ် ဆီချာ ဇဝ်ဖြာ, တဲး န့ ချွတ် ဘေ.
4 တဲး ဘေ ဘော တး ဘိုင် အန် ဇဝ် အီ ပီ မာဝ် အီ နပ် ဒီ ဒွါ အာဆာက် ကာမာယ် ဒီ အီ. န့ ပီ ဂေ ဒူအီ အီ ဆမ် ကာင် ဟဲ့ ဝဲန် မာဝ် တီ တဝ်း, အာဝ် မိုဝ်း ဒီခုဝ်. မာလဲ, ဇဝ်ဖြာ ယီ ဟဲ့ ရဝ်း အုန်, ဟဲ့ တဝ်း, ငဝ်း အန် ဟဲ့ တာင် ကာဆဝ်.
5 ဘော ဘေ ဟဲ့ ပီ မာဝ် အီ ဟဲ့ မိုဝ်း အာဆာက်. ဇဝ်ဖြာ ဟဲ့ တဲး ဘေ ကွယ် ရိုမ်, တဲး ဘော နဝ်း ဖွိုမ် အန် ကွယ် ကာတဲ ဘေ. ပီ ဘူင် ဇဝ်ဖြာ တီ, န့ ပီ အန် ဆမ် ဟုဝ် အာဒါ ဘေ အီ ဟဲ့ ပီ ဒူအီ အီ လှူ ဒီ ဇဝ်ဖြာ. ပီ လှူ ဘေ တီ ယီ တူ မုး ကြုဝ်ကြာမ်. န့ မုး ပီ ဒွါ နဝ်း ဖွိုမ် ဇဝ်ဖြာ ဒီ ဘေ. ပီ ဒီ လှူ ဇိုဝ် တီ, န့ ဟဲ့ လဝ့် နဝ်း ဇဝ်ဖြာ ကူပ် ညှိုမ် ဘေ ဒီ ဇဝ် ယေဆူ.
6 ခုဝ်, ခဲင် ဘပ် ဇဝ်ဖြာ ဟဲ့ ဒဲမ် အုန် တဝ်း, “တဲး ဘေ ယွတ် ဒေါ တီ နီ, အုဝ် ဟဲ့ ရဝ်း ဒူအီ အူ ဝီ အီ ပီ မာဝ် အီ ငဝ်း တာင် ကာဆဝ်. အုဝ် ဟဲ့ ဘ့လေး အုန် အန် ခဲင် မိူင် ဇီအူန်, တဲး အန် ဘဲန် စေန့် ရွင့်. အာဆေ ညှိုမ် အန်, အန် တူ လုဝ် ဆာယ် အီ ဒေါ မှဝ်.”
7 အီ မုး ဘေ အီ ဟဲ့ ညှိုမ်, ဘော ဘေ ဟဲ့ ထာင် မာဝ် တီ ဟဲ့ ငဝ်း တာင် ကာဆဝ်. အီ မုး ဂေ အီ တူ ညှိုမ်, ဂေ ယီ ထာင်, န့ မုး မာဝ် ပီ ဝဲန် ဂေ ဒူအီ အီ ဆမ် ကာင်. မာလဲ, မာဝ် တီ ဟဲ့ ဝီ ဘဲန် စေန့် ရွင့်.
8 ပေါ အူ ပ့လုဝ့် န့ ဘော တဝ်း, “မာဝ် ဘူင့် တီ, န့ ဒီ တဲး ဒူအီ တး ဒုး, တး ကာဝှး. န့ မုး မာဝ် အီ တဲး ဂေ ကေး.” ခုဝ်, ဂေ ကာဝှး ကေး ကူပ် တူ ထူမ် ဂေ ဂြုဝ်း ဇဝ်ဖြာ. အန် ဇဝ် ဟဲ့ တဲး ဂေ ကာဒုး ပါယ် တီ.
9 အီ မုး ဘေ, ဘေ ဟဲ့ ဘဲန် ဒူအီ ပီ ရဝ်း အန် ဇဝ်. အန် ဟဲ့ တဲး ဘေ ဘဲန် ဒူအီ အီ လှူ ဒီ ဇဝ်ဖြာ ဘော ဘဲန် ပီ ခုန်ဒီခမ်. ဘေ ဟဲ့ ဘဲန် ဒူအီ အာမျုဝ် အီ ဆီငါ ဘွတ်. ဘေ မုး ဒူအီ ပီ အိုပ် ဇဝ်ဖြာ. အန် တဲး ဘေ ကာလာင် ပဲ့ ဟဲ့ ဘူင် အန် ဇဝ် အီ မွှိုမ် အာမ် ကာဆဝ်. အန် ဟဲ့ တဲး ဘေ လေး ခဲင် အပ် ဝွင့်, တဲး ဘေ ဝီ ကွယ် ခဲင် ဘ့လာင် အန် ဇဝ်. ဘ့လာင် တီ ယီ မွှိုမ် အာမ် ကာဆဝ်.
10 အာတ့် နီ, ဘေ တူ မုး ဒူအီ ပီ အိုပ် ဇဝ်ဖြာ. ဒေါ တီ နီ, ဘေ ဟဲ့ ဝီ ဘဲန် ဒူအီ ပီ အိုပ် ဇဝ်ဖြာ. အာတ့် နီ ဘေ မိူဝ် ညှမ် ပွိုန် ပီ ဂေဇူ ဇဝ်ဖြာ. ဒေါ တီ နီ, အန် ဇဝ် ယီ ဟဲ့ ဂေဇူ ဘေ.
11 အိုယ် ဘေ ဘီနွင် ပီ ရွက့် အုဝ်, အုဝ် ဆီ ကာဆုး ဘေ. ကူပ် မုး ဘေ ဒူအီ အီ ပီ ခဲတ့် ဘော ဒူအီ အီ တူ မိုဝ်း ဒူင် ဒီ ကွယ် ဆေဆေ ဒဲင် ကာဒါယ် နီ, ကွဲ့ တဲး ဘေ ဒူပ် နဝ်း ကာဝါတ့် ဘေ အီ ဆီ ပျာတ့် နဝ်း ဖွိုမ် ဘေ.
12 တဲး ဘေ ဘူင် နာ ဘွတ် နာ မွှိုမ် ကာတဲ ဂေ ဒူအီ အာမျုဝ် ဟဝ် အီ တူ ညှိုမ် ဇဝ်ဖြာ. ဂေ ပီ ဘော တဝ်း, ဘေ မုး ဒူအီ ဟာယ် ဒူအီ မိူက် မိူဝ်, ဆေ ဂေ ဝီ ယိုဝ် ပီ ဘူင် ဘေ နာ ဘွတ် နာ မွှိုမ်, န့ ဒီ တဲး ဂေ အိူပ် ဇဝ်ဖြာ ပန် ဒီ ဝီ တး လူင် ဇဝ် ယေဆူ.
13 ကူပ် ညှိုမ် ဘေ ဇဝ် ယေဆူ, တဲး ဘေ ခမ် ဒီ ထူမ် အာမိင် ပီ ဘ့လေး အုန် ဒါ ကာညာ အီ အိုပ် ဘေ. ဘော မုး ခုန်ဒီခမ် အီ အိုပ် တူတ့်,
14 ဘော မုး ဂေ အာမူ အာမာတ် အီ တာင် ပဲ့ ဟဲ့ ဒါင် ခုန်ဒီခမ်, ဘေ လုဝ် ထူမ် ဂြုဝ်း ဂေ တီ. ခုဝ်, ဂေ ဒီ ဆုင်ဖျာတ် ဘော ဒမ် မှာပ် ဒီ ဒူအီ ဟာယ် ဒူအီ မိူက်. ဂေ ဒီ ဘော ဝီ အိူပ် ဒူအီ အီ ဘူင် နာ ဘွတ် နာ မွှိုမ်.
15 ခုဝ်, ဇဝ်ဖြာ ဆီ တဲး ဘေ ဘူင် နာ ဘွတ် နာ မွှိုမ်, တဲး န့ ဘော ကာဘိတ် မူတ့် ဂေ ဒူအီ ရိုဝ် အီ တူ နပ် မာဆေ, အီ တူ မိုဝ်း အာငျာန်.
16 တဲး ဘေ ပီ ဒူအီ အီ ဟဲ့ ကွယ် ထင်ဟာင်.aမာလဲ, ဘေ ကွဲ့ ဒိုဝ်း လွင် ထင်ဟာင် ဘေ တီ, တဲး န့ ဝီ ဆီဘ့လိုက် ပီ ဘူင် ဘေ အီ တူ ဘွတ် တူ မွှိုမ်. တဲး ပီ ဘူင် ဘေ ယီ ပီ ပီ ဘူင် ဂေ ဒဲစေန့် ဇဝ်ဖြာ.
17 တဲး ဘေ ရီမာတ် ဒူအီ ဒွန် အီ. တဲး ဘေ ရွက့် ဂေ ဘီနွင် အီ ညှိုမ် ဇဝ် ယေဆူ, တဲး ဘေ ဘော ယုဝ် ဘော ရုဝ်ဆေ ဇဝ်ဖြာ. တဲး ဘေ ရုဝ်ဆေ ဘော ခုန်ဒီခမ် အီ အိုပ် ဘေ.
18 ဘေ အီ မုး မှာယ် အီ ဟဝ်, တဲး ဘေ ခမ် ဒီ ထူမ် ဘော ရုဝ်ဆေ ဒါ ကာညာ ဘေ ဒွန် မျုဝ်. အာဝ် မုး ထူမ် မီ ဒါ ကာညာ အီ မိုဝ်း နဝ်း ဒါခိုယ် နဝ်း မွှိုမ်. တဲး ဘေ ထူမ် ဘော ဒါ ကာညာ အီ ဆီမာ အေး.
19 ခုဝ်, ဆေ ဒူအီ အူ ဝီ လုဝ် ခမ် ဒုက် ကူပ် နဲန အီ ဟဝ် ဒီ အန်, ဆေ အန် ဘော ခမ် ဇိုဝ် တီ ကူပ် လှုဝ်း အန် ဇဝ်ဖြာ ဆေဆေ, န့ ဟဲ့ ကာအာပ် အိူပ် ဒူအီ ဝီ တီ.
20 ဆေ ဘေ ယီ ခမ် ဒုက် ကူပ် ဘူင် ဘေ မှာပ်, အာဝ် ဘဲန် အာဂျိုဝ် မာဆေ. ဆေ ဘေ ယီ ခမ် ဒုက် ကူပ် ဘူင် ဘေ နာ ဘွတ် နာ မွှိုမ်, ဇဝ်ဖြာ ဒီ ဝီ ဂေဇူ ဘေ.
21 ခုဝ်, ဇဝ်ဖြာ ဆီ တဲး ဘေ ဘူင် ပါယ် တီ. ဇဝ် ယေဆူ မိူဝ် ဟဲ့ ခမ် ဒုက်, တဲး န့ ဘဲန် အူဖာမာ ဒီ ဘေ, တဲး ဘေ ဝီ ဒူပ် ဝီ ညိုင် ပီ ပါယ် အန် တီ.
22 ခဲင် ဘပ် ဇဝ်ဖြာ န့ ဘော တဝ်း, “အန် ဇဝ် မိူဝ် တူ ဘူင် မှာပ် ဒေါ မှဝ်. အာဝ် မိုဝ်း ခေါ အူ ဝီ အီ ဒွိုမ် ယိုဝ် အန် ဇဝ် ကာလာင် ဂြုဝ်း တူ မှာန်.”
23 ဒေါ ကာလာင် ဂေ ဂြုဝ်း စီစိဝ် ဒီ အန်, အန် တူ ဝီ ဝျီ့ ဂြုဝ်း ဂေ. ဒေါ ခမ် အန် ဒုက် တာင်, အန် မိူဝ် တူ ကာစွှာ့ ဂေ. အန် တဲး နဝ်း အန် ဝီ လှုဝ်း ဇဝ်ဖြာ အီ နပ် ဒီ ဆုင်ဖျာတ် ဒူပ် နာ မုး နာ မှာန်.
24 အန် ဇဝ် ဟဲ့ ခမ် ဒီ ဒိုဝ်း တူတ့် မှာပ် ပဲ့ ဟဲ့ လုတ့် အေ ဘောကာဂ့လျီတ်, တဲး အန် ခမ် မှာပ် တီ ဒေါ ယမ် အန် ဒဲင် ရွင့် ကာဝဲ့. န့ ပီ ဘော အေ ဟဲ့ ခမ် ဒီ ယမ်. အေ အာဝ် ဟူ မိုဝ်း မှာပ် မာဆေ. အေ ဟဲ့ ပွိုန် အာဆာက် ကာမာယ် အီ ဒူပ် နာ မုး နာ မှာန်. ကူပ် ဟဲ့ ခမ် အန် ဇဝ် ဒီ ဆဝ် ဒီ ဒိမ် ကာဒါင် ဘေ, န့ တဲး ဘော ဆဝ် ရောဂါ ဘေ ဟြာယ်.
25 အာတ့် နီ ဘော ဘေ ဟဲ့ ကာလိုပ်. ဘေ ဟဲ့ ပီ မာဘူ အီ ဟဲ့ ဘျုဝ်း. ဒေါ တီ နီ, ဘေ ယီ ဝီ ပွိုန် ဒီ ဒူပ် ဒါ အီ ဟျီင် မာဘူ အီ မုး အန် ဇဝ် အီ အိုပ် နဝ်း ဖွိုမ် ဘေ.

1PE 3
1 အုဝ် ဟဲ့ ဟွတ့် ကာလာင် လွင် ဂေ မှာယ် အီ, တဲး ဂေ ခမ် ဒီ ဂူမ် ဒါ ကာညာ ဂေ. ပါယ် တီ, ဘော ဘေ အီ မုး အီဘိုန့်, ဘေ လုဝ် ခမ် ဒီ ဂူမ် ဘော ထူမ် ဂြုဝ်း အီမာယ် ဘေ. ဆေ ဘေ ဘူင် ပါယ် တီ, ဘော အီမာယ် ဘေ အီ တူ ညှိုမ် ဇဝ်ဖြာ, ဘေ ပီ ဆ ကာလာင် ဂြုဝ်း မာဆေ ဒီ ဂေ မိူဝ်, န့ ဒီ ကာဆုး နဝ်း ဂေ, တဲး ဂေ ဝီ ညှိုမ် ကူပ် ယိုဝ် ဂေ ပီ ဘူင် ဘေ အီဘိုန့်.
2 ဒေါ ယွတ် ဂေ နာ ဘွတ် နာ မွှိုမ် ပီ ဘူင် ဘေ အီ မုး အီဘိုန့် ဂေ, ဆေ ဘေ ဘော နပ် ဒီ ရုဝ်ဆေ ဂေ, ဂေ ဒီ ဘော ဖြူမ် ဒီ ညှိုမ် ဒူပ် ဘေ.
3 ဘေ ယီ တူ လုဝ် မ့ပြာယ် ပီစှိတ် ဒုဝ် ဘေ, တဲး န့ စှိတ် မီ နာ ရေတ့်. ဘေ တူ လုဝ် ဒွန် ဟိုက် ဂိန့် ဘေ, ဘော ဟွယ် မာကာဝဲ့ ခြိဝ်, ဘော စှိုပ် ခြိုင် စှိတ် အီ ငဝ်း တာင်.
4 ပီ လုဝ် ဘေ မ့ပြာယ် တဲး န့ စှိတ် တဲး န့ မွှိုမ်, န့ မုး နဝ်း ဘေ. အီ ဘွတ် အီ မွှိုမ် ခဲင် နဝ်း ဘေ, န့ တူ လိုဝ်း အူ ဇေန့်. န့ မိူဝ် တူ နပ် ဒီ လိုဝ်. အီ မုး နဝ်း န့စု န့စမ် ဘော နဝ်း နှိမ်, ဇိုဝ် တီ ဇဝ်ဖြာ မိူဝ် တဝ်း, ဟဲ့ ငဝ်း တာင် ကာဆဝ်.
5 ဂေ အီဘိုန့် အီ မိုဝ်း နဝ်း ဆီငါ အီ ညှိုမ် ဇဝ်ဖြာ ဘာန် ဒေါ မွိုန်, ဂေ ဟဲ့ ပီစှိတ် ဂေ ပါယ် တီ. ဂေ မိူဝ် ဟဲ့ ခမ် ဒီ ထူမ် ဂြုဝ်း အီမာယ် ဂေ.
6 ဘော နာင် ဆာရာယ် တွိုန် မိူဝ် ဟဲ့ ဘူင် ပါယ် တီ. အန် ဟဲ့ ခမ် ဒီ ဂူမ်, ခမ် ဒီ ထူမ် ဂြုဝ်း အာဘြာဟမ်, ဘော တဝ်း ဒီ အီမာယ် အန်, “မဲ မုး ဒါ ကာညာ အုဝ်.” ဒေါ တီ နီ, ဆေ ဘေ ဝီ ဘူင် နာ ဘွတ် နာ မွှိုမ် ဘော တူ ယုဝ် မာဆေ, ဘေ ဟဲ့ ဘဲန် ပီ ဂွန် နာင် ဆာရာယ် တီ.
7 ပါယ် တီ, ဘော ဘေ အီ မုး အီမာယ်, တဲး ဘေ ကွယ် ရိုမ် ဒူပ် အီဘိုန့် ဘေ ဘော ကာဖာ ဒါင် ဂေ. တဲး ဘေ မာတ် ဂေ တူ မိုဝ်း ပ့လူမ် ဂေ ဟဲန့် ပီ ဘေ. တဲး ဘေ ဘော ရီမာတ် ဂေ. တဲး ဘေ မာတ် ဂေ ဟဲ့ ပွိုန် အာဆာက် ကာမာယ် ပီ ဘေ. ဂေ မိူဝ် ဟဲ့ ပွိုန် ပီ ဂေဇူ ဇဝ်ဖြာ ပီ ဘေ. ဘေ လုဝ် ဘူင် ပါယ် တီ, ကွဲ့ တဲး န့ မိုဝ်း မာဆေ အီ ဒီ ဂွင့် ဒီ ရဲ ပီ ဆာခိုဝ် ပီ မှာန့် ဘေ ဒီ ဇဝ်ဖြာ.
8 ဘာင် ဒီ ဟွတ့် ဂြုဝ်း နီ, အုဝ် တဝ်း, တဲး ဘေ ဒွန် အီ လာယ် ဖြူမ် ရိုမ်, ဘဲန် အူ နဝ်း. တဲး ဘေ ဘော လာယ် ကာဖာ ဒါင်, ဘော ရွက့် ဘီနွင် ဘေ. တဲး ဘေ နပ် ဒီ လာယ် ကာဝေ ဘော မိုဝ်း နဝ်း ဂူမ် နဝ်း တျီမ် ဒွန် အီ.
9 ကွဲ့ ဝီ ဘူင် ဝျီ့ နာ ဟာယ် ဒီ အီ. ကွဲ့ နဲန ဂေ အီ နဲန ဘေ. တဲး ဘေ ဝီ မွင့်ကာရာ ဒွါ နာ ဘွတ် နာ မွှိုမ် ဒီ ဂေ အီ ဘူင် နာ စီစိဝ် ဒီ ဘေ. ခုဝ်, ဇဝ်ဖြာ ဆီ တဲး ဘေ ဘူင် ပါယ် တီ. တဲး ဘော ဘေ ပွိုန် ပီ မွင့်ကာရာ ဒွါ ဇဝ်ဖြာ.
10 ခုဝ်, အာဆေ ဆီ ပွိုန် နဝ်း ဒါခိုယ်, အာဆေ ဆီ ကွယ် ဒါခိုယ် ဘဲန် ဆီငဲ ဘဲန် ဆီငဲ, ကွဲ့ တဲး အန် ကာလာင် ဂြုဝ်း အီ တူ ဘွတ် အီ တူ မွှိုမ် ဒေါ မှဝ်. ကွဲ့ တဲး အန် ကာလာင် ဂြုဝ်း ကာလုဝ်.
11 တဲး အန် ဝး အီ တူ မွှိုမ်, ဝီ ဘူင် နာ မွှိုမ်. တဲး အန် ဘော ဂျုဝ်ဂျာ ဒီ လာယ် ကာလဝ့် ဒီ အီ ဟဝ်.
12 ခုဝ်, ဇဝ်ဖြာ ဒီ ဘော ယွတ် ဂေ အီ မိုဝ်း နဝ်း ဆိူဝ် နဝ်း မှာန်. အန် ဒီ ဘော ထူမ် ဂြုဝ်း ပီ ဆာခိုဝ် ဂေ. ဂေ အီ ဘူင် နာ တူ မွှိုမ်, ဇဝ်ဖြာ ယီ တူ ယွတ် ဂေ ဒေါ မှဝ်.
13 ဆေ ဘေ အွန် ဒီ ဘူင် နာ ဘွတ် နာ မွှိုမ်, အာဝ် မိုဝ်း အီ ဒီ ပွိုန် ပျာတ့် ဘေ.
14 ဆေ ဘေ ဘူင် နာ မုး နာ မှာန်, ဆေ ဘေ ယီ လုဝ် ခမ် ဒုက် ကူပ် ဘူင် ဘေ နာ မုး နာ မှာန်, န့ ဘဲန် အာဂျိုဝ် ဒီ ဘေ. ဘေ ကွဲ့ ယုဝ် ပီ ယုဝ် အီ ဟဝ်, ကွဲ့ တဲး န့ ဘဲန် နဝ်း မှဲ, နဝ်း ကာဟွာ့ ဒီ ဘေ.
15 ခဲင် နဝ်း ဘေ, တဲး ဘေ ရုဝ်ဆေ မီ ဇဝ် ယေဆူ, တဲး ဘေ မာတ် အန် မုး ဇဝ်ဖြာ အီ အိုပ် ဘေ. ဆေ အီ ဟဝ် ဘော ဒီမွှတ် လွင် ပီ နှဝ့် န့ဒဝ့် ဘေ, တဲး ဘေ ဘော ဒန် ဝျီ့ ဒွန် ဇေန့်.
16 မာလဲ, တဲး ဘေ ဝီ ဝျီ့ ဂြုဝ်း ဒါခိုယ် ဂြုဝ်း န့စမ်, ဂြုဝ်း အီ ရုဝ်ဆေ ဂေ. တဲး ဘေ ဘော ဆာဒိက် ဆီချာ နဝ်း ဘေ, ကွဲ့ တဲး န့ ဆီ မိုဝ်း ပီ ဒီ လုဝ် ဖျာက် မာဆေ. ဆေ ဘေ ဘူင် ပါယ် တီ, ဂေ အီ နဲန ဘေ ကူပ် ဒူပ် ဘေ ဇဝ် ယေဆူ ဘော ပီ ဘူင် ဘေ နာ ဘွတ် နာ မွှိုမ်, ဂေ ဒီ ဝီ ဆာယ် ဘေ. ဂေ ဒီ ဝီ ဆာယ် ကူပ် ဟဲ့ ဖျာက် ကာလိုပ် ဂေ ဒီ ဘေ.
17 ခုဝ်, ဆေ ဇဝ်ဖြာ ယီ တဲး အေ ခမ် ဒုက် ကူပ် ဘူင် အေ နာ ဘွတ် နာ မွှိုမ်, န့ ဟဲ့ မွှိုမ် လွှိုမ် အေ ခမ် ဒုက် ကူပ် ဘူင် အေ နာ ဟာယ် နာ မိူက်.
18 ဇဝ် ယေဆူ ယီ မုး ဒူအီ အီ မိုဝ်း နဝ်း ဆိူဝ် နဝ်း မှာန်, အန် ဟဲ့ ခမ် ဒီ ယမ် ကာဒါင် ဒူအီ အီ တူ မိုဝ်း နဝ်း ဆိူဝ် နဝ်း မှာန်. အန် ခမ် ဒီ ယမ် အူ ဇေန့် တီ, တဲး အေ ပွိုန် ဒီ ကွယ် ဒူင် ကွယ် ဇဝ်ဖြာ. ဒုဝ် ဘူင့် အန် ဟဲ့ ခမ် ဒီ ယမ်, နဝ်း ဖွိုမ် ဇဝ်ဖြာ ယီ ဟဲ့ တဲး အန် ဝီ ယိတ့် ဝီ အိမ်.
19 နဝ်း ဖွိုမ် ဇဝ်ဖြာ တီ, တဲး အန် ဟာဝ် ကာလာင် ဂြုဝ်း ဇဝ်ဖြာ ဒီ ဂေ ကာပြဝ် အီ ကွယ် ခဲင် ကာပိုမ်.
20 ကာပြဝ် ဂေ တီ, န့ ဘော မုး ကာပြဝ် ဂေ အီ တူ ထူမ် ဂြုဝ်း ဇဝ်ဖြာ ဆိန့် ဘာန် ဒေါ မွိုန်, ဒေါ မုး ဘာန် အာနုဝ် တွိုန်. ဒေါ ဘူင် အာနုဝ် ရိုဝ် ဆင်ဖုဝ် အန် တီ, အန် ဇဝ် ဘော အူတ် ဘော ယိူန် ကာဆဝ် နဝ်း အန်. ဒေါ အန် တီ န့ ယီ မိုဝ်း ဒူအီ ပြေတ့် ကာဆဝ် အီ လွတ် ယမ် ဒီ အိုမ် အီ ပုန် ကာဒါယ်. န့ မိုဝ်း မီ ဂေ ဒါ ဝီ.
21 အိုမ် အီ မ့ပုန် ကာဒါယ် တီ, ဟဲ့ ဘဲန် အူဖာမာ လွင် လုဝ် စိုပ် ခဲင် အိုမ်. ဇမ် ဘာန် ဒေါ တီ နီ ဘေ လုဝ် စိုပ် ခဲင် အိုမ်, တဲး န့ ချွတ် ဘေ. စိုပ် ခဲင် အိုမ် တီ, အာဝ် မုး တဲး န့ ဘာယ် ဝဲန် ကာဒိး ဒီ ဒုဝ် ဘူင့် အေ. န့ တဲး အေ နပ်, ဇဝ်ဖြာ ဟဲ့ ဒွါ နဝ်း လုယ်, ကွဲ့ တဲး န့ ဆီ မိုဝ်း အီ ဖျာက် အေ ခဲင် နဝ်း အေ. ဇဝ်ဖြာ ဟဲ့ ပွိုန် ဒီ ဘူင် ပါယ် တီ ကူပ် ဟဲ့ ဝီ ယိတ့် ဝီ အိမ် ဇဝ် ယေဆူ ဝါယ် ဟဲ့ ဟွတ့် ယမ် အန်.
22 အန် ဇဝ် မိူဝ် ဟဲ့ ဝီ ဟုဝ့် ဂါင်ဟြာဝ်, ကွယ် ဘ့လာက် အာအး ဇဝ်ဖြာ. အန် ဘော အိုပ် ဂေ အာမူ အာမာတ် ဇဝ်ဖြာ, ဘော ဂေ မျုဝ် အီ မိုဝ်း ပွုန် အီ ကွယ် ခဲင် ဘ့လေန့်, ဘော မျုဝ် အီ မိုဝ်း ပွုန် ဘောကာဂ့လျီတ်.

1PE 4
1 ကူပ် ဟဲ့ ခမ် ဇဝ် ယေဆူ အီ ဟဝ် ဒွါ ဒုက် ဒီ ဒုဝ် ဘူင့် အန်, ဘော ဘေ လုဝ် ဘ့လေး နဝ်း, တဲး န့ ပီ နဝ်း အန် တီ. ဘေ လုဝ် ဘူင် မျုဝ် အီ ဒီ ဘဲန် ပ့လူမ် ဘဲန် ဟဲန့် ဒီ နဝ်း ဘေ. ခုဝ်, အာဆေ ဟဲ့ ခမ် ဒုက် ခဲင် ဒုဝ် ဘူင့် အန် ပါယ် တီ, အန် မိူဝ် ဟူ ဘူင် မှာပ်.
2 ပါယ် တီ, ဆိန့် ဒေါ တီ နီ ဟာဝ်, ဒေါ ဆီ ကွယ် ဘေ ဒဲင် ကာဒါယ် နီ, ဘေ တူ လုဝ် ဘူင် ဒူပ် ပီ အိုင် နဝ်း ဘြိမ် ဘေ. ဘေ ဟဲ့ ပွိုန် ဘူင် ဒူပ် ပီ အိုင် ဇဝ်ဖြာ.
3 အာခြာဝ် ပဲ့ ဟဲ့ ဘူင် ဘေ ပီ ပီ ဘူင် ဂေ ဒူအီ အီ တူ နပ် ဇဝ်ဖြာ ဟဲ့ ဟွတ့် လှေန့်. ဘေ ဟဲ့ ဘူင် ပီ တူ ကာအာပ် ဘူင်, ဒူပ် နဝ်း ကာဝါတ့် ဘေ, ဒျီင် ပဝ်း ကော ယိုတ့်, ဘူင် ဘ့လွယ် တာင် ဘော ဆီနန် ဆီနိူင်, ဘော ကြိုပ် အာရိုပ် အီ မွှိုမ် ကာအိး.
4 ဒေါ တီ နီ, ဟဲ့ ဝီ ဘ့လိူင် ဒီ နဝ်း ဂေ ကူပ် ဟူ ဘူင် ဘေ အီ ဟာယ် အီ မိူက် ပီ ဂေ. ခုဝ်, ဂေ ဝီ လုက်တာယ် ဘေ.
5 ဒူအီ ဂေ တီ ဒွန် အီ ဒီ လုဝ် ကာလာင် လုဝ် ဝျီ့ ဂြုဝ်း ပီ ဒီမွှတ် ဇဝ်ဖြာ ဒီ ဂေ. ဘော မုး ဒူအီ အိမ် ဘော မုး ဒူအီ ယမ်, အန် ဇဝ် မိူဝ် ဟဲ့ ဖြူမ် ဒီ ဆုင်ဖျာတ် အာမူ ဂေ ဘောကာဂ့လျီတ်.
6 ခုဝ် အန် တီ ဘော ဂေ ဒူအီ အီ ဟဲ့ ဟွတ့် ယမ်, ဂေ ဟဲ့ ဒွိုမ် ထူမ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ်. န့ တဲး ဇဝ်ဖြာ ဆုင်ဖျာတ် ဘော အာမူ ဂေ, တဲး န့ ပီ အန် ဆုင်ဖျာတ် အာမူ ဂေ အီ ဆီ အိမ်. ဒုဝ် ဘူင့် ဂေ ယီ ဟူ မိုဝ်း. န့ ဂိတ် မီ နဝ်း ဖွိုမ် ဂေ အီ ဆီ အိမ် ပီ နဝ်း ဖွိုမ် ဇဝ်ဖြာ.
7 ဒေါ တီ နီ, န့ ဟဲ့ ကာတတ် ဒီ ဇမ် အာခြာဝ် ဒီ တူတ့် ဒွန် မျုဝ် အီ ကွယ် ဒဲင် ကာဒါယ် နီ. ခုဝ်, တဲး ဘေ ဘော ပဲ ဒီ အိုပ် ဒုဝ် ဘြိမ် ဘေ ဘော ဘ်ု ဆေဆေ, တဲး ဘေ ဘော လှုဝ်း ဒီ ဆာခိုဝ် ဆေဆေ.
8 ဆေ ဘေ လာယ် ရွက့်, န့ ဟဲ့ အာရေ တာင် လွှိုမ် မျုဝ် ဟဝ်. ခုဝ်, နဝ်း ရွက့် တီ, န့ ဘော ပဲ ဒီ ဂဝ်း ဝဲန် ကိူန် မှာပ် အီ ဟဝ်.
9 တဲး ဘေ လာယ် ရွုး လာယ် ဘဲန် ခဲတ့်. ကွဲ့ တဲး ဘေ ပိုန့်.
10 တဲး ဘေ ဒွန် အီ ဘော နပ် ဒီ စ်ု ပီ ဂေဇူ ဇဝ်ဖြာ, ပဲ့ ဟဲ့ အာပ် ဒွါ အန် ဒီ ဘေ ဘဲန် မျုဝ် ဘဲန် မျုဝ်. တဲး ဘေ ဘော ဖြူမ် ဒီ စ်ု ပဲ့ ဟဲ့ ဒွါ ဇဝ်ဖြာ ဒီ ဘေ ဝီ မှဝ် ဝီ အန်. တဲး န့ ဘဲန် အာဂျိုဝ် ဒီ အီ ဟဝ်.
11 ဆေ န့ မိုဝ်း ဒူအီ အီ ကာလာင် ဂြုဝ်း, တဲး အန် ကာလာင် ပီ ပီ ကာလာင် ဇဝ်ဖြာ. ဆေ န့ မိုဝ်း ဒူအီ အီ စွယ် အီ ဟဝ်, တဲး အန် စွယ် ခဲ့ ပီ ဒွါ ဇဝ်ဖြာ ပ့လူမ် ဒီ အန်. ဆေ ဘေ ဘူင် ပါယ် တီ, အီ ဟဝ် ဒီ ပွိုန် ဒီ အိူပ် မျုက် ဇဝ်ဖြာ ကူပ် ဒူပ် ဘေ ဒီ ဇဝ် ယေဆူ. ဘော အေ အိူပ် ဇဝ်ဖြာ အီ မိုဝ်း အာဖုင် ဒင်ခုဝ် တာင် ဆေဆေ ဒွန် စုဝ် ဒွန် ဘာန်. ဆာတူ.
12 အိုယ် ဘေ ဘီနွင် ပီ ရွက့် အုဝ်, ဘေ ကွဲ့ တဲး နဝ်း ဘေ ဘ့လိူင် ကူပ် ခမ် ဘေ ဒုက် အီ ညှာပ် ကာဆဝ်. ပါယ် တီ ဇဝ်ဖြာ ထေဝ် ဒီ ယွတ် နဝ်း ဘေ. ကွဲ့ တဲး ဘေ ထာင် ပဲ့ ဟဲ့ ကာဒုး ဘေ တီ ဟဲ့ ဘ့လိူင်.
13 န့ ဘော ပီ ဘေ ဟဲ့ ခမ် ဒုက် ဒူပ် ဇဝ် ယေဆူ. ခုဝ်, တဲး ဘေ ယီ ဒါခိုယ် လွင် အန် တီ. ဆေ အာဖုင် ဒင်ခုဝ် ဇဝ်ဖြာ ဟီ လိုဝ်း ဆီချာ, ဘေ မိူဝ် ဒီ ခူယ် ကာဆဝ်.
14 ဆေ အီ ဟဝ် လုက်တာယ် ဘေ ကူပ် ဘဲန် ဘေ ဒီဘဲ ဇဝ် ယေဆူ, တဲး ဘေ ဘျုဝ် ဒါခိုယ်. ခုဝ်, နဝ်း ဖွိုမ် ဇဝ်ဖြာ အီ မိုဝ်း အာဖုင် ဒင်ခုဝ် တာင် ဟဲ့ ကွယ် ရိုမ် ဒူပ် ဘေ.
15 ဆေ ဘေ ဘော ကာဒုး ဒုက်, ကွဲ့ တဲး န့ မုး ကူပ် ငဝ်း ယမ် ဘေ အာဆာက် အီ, ကွဲ့ တဲး န့ မုး ကူပ် ပြာ ဘေ ကြုဝ် အီ ဟဝ် ဘော ဘူင် လုတ့် အီ ဟဝ်. ကွဲ့ တဲး န့ မုး ကူပ် ဝိန် ဒီ ပီ နပ် ဘေ ဂါန် အီ ဟဝ်.
16 ဆေ ဘေ ယီ ခမ် ဒုက် ကူပ် ညှိုမ် ဘေ ဇဝ် ယေဆူ, အာဝ် လုဝ် ဆာယ်. တဲး ဘေ အိူပ် ဇဝ်ဖြာ ကူပ် ဟဲ့ နပ် ဂေ လွင် ဟဲ့ ဒူပ် ဘေ ဇဝ် ယေဆူ.
17 ခုဝ်, ဟဲ့ ကာတတ် ဒီ ဇမ် အာခြာဝ် ဒီ ဆုင်ဖျာတ် ဇဝ်ဖြာ အာမူ ဒူအီ. ဂေ ဒူအီ ခဲင် န့ဟူမ် ဇဝ်ဖြာ, အန် ဇဝ် ယီ လုဝ် ဆုင်ဖျာတ် ဂေ ဒီ အာတ့်. ဆေ န့ ပါယ် တီ, အာဝ် နပ် ဒီ ကာလာင် ပီ ဒီ ပါယ် ဒီ ဂေ ဒူအီ အီ တူ ထူမ် ဂြုဝ်း ဇဝ်ဖြာ အီ တဲး နဝ်း ဒူအီ ဒါခိုယ် တွိုန်.
18 ဟဲ့ မှာန် ပဲ့ ဟဲ့ ဒဲမ် အုန် ခဲင် ဘပ် ဇဝ်ဖြာ တဝ်း, “ဆေ န့ တူ ငှိုယ် ချွတ် ဒူအီ အီ မိုဝ်း နဝ်း ဆိူဝ် နဝ်း မှာန်, ဂေ ဒူအီ အီ တူ ရုဝ်ဆေ ဇဝ်ဖြာ ဘော ဂေ ဒူအီ အီ မိုဝ်း မှာပ်, မှဝ် ဂေ ဒီ ပါယ် ဒီ လွတ်.း”
19 ခုဝ်, ဂေ အီ ခမ် ဒုက် တာင် ကူပ် ဘူင် ဂေ ပီ အိုင် ဇဝ်ဖြာ, တဲး ဂေ အာပ် နဝ်း ဖွိုမ် ဂေ ဒီ အန် ဇဝ် အီ ဟဲ့ ဖာန် ဘ့လေး ဂေ အီ တူ ဝဲန် ဂေ ဒေါ မှဝ်. ဟဲ့ ဟွတ့်, တဲး ဂေ ဘော ဘူင် ဟာဝ် နာ ဘွတ် နာ မွှိုမ် ပီ ဒွိုမ် ဘူင် ဂေ.

1PE 5
1 န့ ယီ မုး အုဝ်, အုဝ် မုး ဒါ တာင် အူ ဝီ ခဲင် ဖိုင် ဇဝ် ယေဆူ. အုဝ် မိူဝ် ဟဲ့ ဒွိုမ် ယိုဝ် ဒုက် တာင် ပဲ့ ဟဲ့ ခမ် ဇဝ် ယေဆူ. ပန် ဒီ ဝီ တး ဇဝ် ယေဆူ ဘော အုဝ် ဒီ မိုဝ်း အာဖုင် ဒင်ခုဝ် ပီ အန်.
2 ခုဝ်, အုဝ် ကာဆုး ဘေ အီ မုး ဒါ တာင် ခဲင် ဖိုင် ဇဝ် ယေဆူ, တဲး ဘေ ယွတ် မဲန် ဘော ဟျီင် ဂေ ဒူအီ အီ ညှိုမ် ဇဝ် ယေဆူ. ဂေ ပီ ဖိုင် မာဘူ ပဲ့ ဟဲ့ အာပ် အန် ဇဝ် ဒီ ဘေ. ကွဲ့ ဘူင် ဇိုဝ် တီ ကူပ် စ်ု အီ ဟဝ် ဒီ ဘေ. တဲး န့ မုး နဝ်း ဘေ, အီ ဆီ ဘူင် ပါယ် တီ ကူပ် ရွက့် ဘေ ဒီ ဇဝ်ဖြာ. ကွဲ့ ဘူင် ကူပ် ဆီ ပွိုန် ဘေ ရွိုန်. တဲး ဘေ ယီ အွန် ဒီ ဘူင် ဂါန် အန် ဇဝ်.
3 ကွဲ့ တဲး ဘေ စ်ု ကာဆဝ် ဂေ ဒူအီ ပီ ယွတ် မဲန် ဘေ. တဲး ဘေ ယဲတ့် ဂေ, ဘူင် တဲး ဂေ ပွိုန် ဒီ ညိုင် ဘေ.
4 ဇဝ် ယေဆူ ယီ ပီ ဒါ တာင် အီ အိုပ် ဒူအီ အီ ဟျီင် မာဘူ. ဆေ ဟီ ဇမ် ပန် ဒီ ဝီ တး လူင် အန် ဇဝ် ဒဲင် ကာဒါယ် နီ, အန် ဒီ ဝီ ဒွါ ရုး ပီ ဘူင် ဘေ အီ ပီ မင်ဂိုမ် အီ မိုဝ်း အာဖုင် ဒင်ခုဝ် အီ တူ နပ် ဒီ လိုဝ်.
5 ဘော ဘေ အီ မုး ဒူအီ ဒီရွယ်, တဲး ဘေ ထူမ် ပီ ကာလာင် ဂေ ဒါ တာင်. တဲး ဘေ ဒွန် အီ မိုဝ်း နဝ်း လာယ် ဂူမ်. ခုဝ်, ခဲင် ဘပ် ဇဝ်ဖြာ ဟဲ့ ဒဲမ် တဝ်း, “ဇဝ်ဖြာ တူ စွယ် ဂေ အီ မိုဝ်း နဝ်း ပီခိုက်. အန် ယီ ဘျ ပီ ဂေဇူ အန် ဒီ ဂေ အီ မိုဝ်း နဝ်း ဂူမ်.”
6 ခုဝ် အန် တီ တဲး ဘေ မိုဝ်း နဝ်း ဂူမ် ဒီ ဇဝ်ဖြာ အီ မိုဝ်း ပွုန် တာင်. ဆေ ဟီ ဇမ် အာခြာဝ် ဒေါ ဆင်ဒုဝ်, အန် ဇဝ် ဒီ ဝီ အိူပ် မျုက် ဘေ.
7 အန် ဇဝ် ဒီ ဘ်ု ဒီ ယွတ် ဘေ ဆေဆေ. ခုဝ်, အီ ကာဟွာ့ အီ မှဲ ခဲင် နဝ်း ဘေ, တဲး ဘေ ကာလာင် တူတ့် ဒီ ဇဝ်ဖြာ. တဲး ဘေ ဘော ဘိုင် အန်.
8 တဲး ဘေ ဆာဒိက် ဘော ဘ်ု ဆီချာ. ဘုဝ် ကာနမ် အီ မုး ရန်ဆူ ဘေ အီ ပီ မာခြင်ဆီ အီ နပ် ဒီ ရျီင် တာင်, အန် ဘော လဲ လဲပ် ဒီ ယွတ် ဝီ ပီ ဒီ ပွိုန် အန် ဒီ ကဝ့် ဟူမ်.
9 တဲး ဘေ ညှိုမ် ဆီချာ, တဲး ဘေ ပွိုန် ဒီ ရဲ ဘုဝ် ကာနမ်. တဲး ဘေ ဘော လှုဝ်း ဂေ ဘီနွင် ဘေ အီ ညှိုမ်, အီ ကွယ် ဒဲင် ကာဒါယ် နီ ဒွန် ပ့လုဝ့်. ဘော ဂေ လုဝ် ခမ် ဒုက် ပီ ဘေ.
10 ဘေ ယီ လုဝ် ခမ် ဒုက် အာဒါ အူ ကာစန်. ဟဲ့ ဟွတ့်, ဇဝ်ဖြာ အီ နပ် ဒီ ဂေဇူ ဘေ ဒွန် မျုဝ်, အီ ဟဲ့ ရဝ်း ဘေ တဲး ဘေ ညှိုမ် ဇဝ် ယေဆူ, တဲး ဘေ ကွယ် ဒူင် မိုဝ်း အာဖုင် ဒင်ခုဝ်, အန် ဇဝ် တီ, အန် ဒီ ဝီ တဲး ဘေ မိုဝ်း တူတ့် ဒွန် မျုဝ် ခဲ့ ပီ လုဝ် ဘေ. အန် ဒီ တဲး ဘေ လေး ခဲင် ဒုက် တီ, တဲး ဘေ မိုဝ်း နဝ်း မန် ဆီချာ, တဲး ဘေ ဘော ညှိုမ် ဆီချာ.
11 အေ အိူပ် ဇဝ်ဖြာ အီ မိုဝ်း ပွုန် တာင်, အီ ကွယ် ဒွန် စုဝ် ဒွန် ဘာန်. ဆာတူ.
12 ဒေါ တီ နီ, အာဆီလာတ် ဟဲ့ ကွယ် ရိုမ် ဒူပ် အုဝ်. အန် ပီ ဝါ အုဝ် အီ ဘူင် ဆီချာ ဂါန် ဇဝ်ဖြာ. အုဝ် ဟဲ့ စ်ု အန် စွယ် အုဝ် ဒဲမ် ပဲ့ နီ တိုယ် ဒီ ဘေ. အုဝ် ပီ ဆ ဒဲမ် ကိူန် မိူဝ်, အုဝ် ယီ ဆီ တဲး န့ မာနုဝ် ဘေ, တဲး ဘေ ညှိုမ် ဆီချာ. အုဝ် မိူဝ် ဆီ တဲး ဘေ နပ် ဆီချာ လွင် ပီ ဂေဇူ ဇဝ်ဖြာ အီ ဟဲ့ မှာန် အာခါခ်ု.
13 ဂေ ဒူအီ ခဲင် ဖိုင် ဇဝ် ယေဆူ အီ မုး ဒူအီ ပီ ရဝ်း ဇဝ်ဖြာ ပီ အန် ဇဝ် ဟဲ့ ရဝ်း အုဝ်, ဂေ အီ ကွယ် ခဲင် မိူင် ဘာဘဲ, ဂေ ဘော နမ်လှုဝ်း ဘေ. ဘော အာမာကူ အီ ပီ ဝါ အုဝ်, ဘော အန် ဟဲ့ နမ်လှုဝ်း ဘေ.
14 တဲး ဘေ ဒွန် အီ လာယ် ရွုး လာယ် အုး, တဲး န့ ဘျ ဘေ မုး ဒူအီ အီ လာယ် ရွက့် ကူပ် ညှိုမ် ဘေ ဇဝ် ယေဆူ. တဲး ဇဝ် ယေဆူ ဒွါ နဝ်း ဂျီတ် ဒီ ဘေ ဒွန် အီ, အီ ညှိုမ် အန်.

2PE 1
1 အုဝ် အာဆီမူန် အီ စိူဝ် ဘော အာပေတာရူ, အုဝ် မုး ဒဲစေန့် ဇဝ်ဖြာ ဘော မုး ဒူအီ ပီ ရဝ်း ပီ တိုယ် ဇဝ် ယေဆူ. အုဝ် ဒဲမ် ပဲ့ နီ တိုယ် ဒီ ဒွန် အီ အီ ညှိုမ် ဆီချာ ဇဝ်ဖြာ. ပီ ညှိုမ် ဒူအီ ဂေ တီ ဘော ပီ ညှိုမ် ယေ ဟဲ့ မုး အူ မျုဝ်. န့ ယီ မုး ဇဝ်ဖြာ ဘော ဇဝ် ယေဆူ အီ ဟဲ့ ချွတ် အေ. ကူပ် မိုဝ်း အန် ဇဝ် နဝ်း ဆိူဝ် နဝ်း မှာန်, အန် ဟဲ့ တဲး အေ ညှိုမ် ပါယ် တီ.
2 တဲး ဇဝ်ဖြာ ဘော ဇဝ် ယေဆူ ဂေဇူ ဘေ, ဒွါ ဘော နဝ်း ဂျီတ် ဒီ ဘေ, တဲး န့ ကော နုဝ့် လုတ့် ခဲင် နဝ်း ဘေ. ကူပ် နပ် ဘေ ဇဝ်ဖြာ ဘော ကူပ် နပ် ဘေ ဇဝ် ယေဆူ အီ မုး ဒါ ကာညာ အီ အိုပ် ဘေ, တဲး အန် ဇဝ် မွင့်ကာရာ ဒွါ ဒီ ဘေ ပါယ် တီ.
3 ပွုန် ဇဝ်ဖြာ ဟဲ့ တဲး အေ မိုဝ်း တူတ့် ဒွန် မျုဝ် ခဲ့ ပီ လုဝ် အေ, တဲး အေ ပွိုန် ဒီ ကွယ် ဒဲင် ကာဒါယ် နီ ဘော တဲး အေ ပွိုန် ဒီ ဒူပ် ဇဝ်ဖြာ. အန် ဇဝ် အီ ဟဲ့ မိုဝ်း အာဖုင် ဒင်ခုဝ် ဘော မိုဝ်း နဝ်း ဘွတ် နဝ်း မွှိုမ်, အန် ဟဲ့ တဲး အေ လာယ် နပ် ဒီ အန်. ကူပ် ဟဲ့ လာယ် နပ် အေ ဒီ အန် တီ, အေ ဟဲ့ ပွိုန် တူတ့် ဒွန် မျုဝ် ခဲ့ ပီ လုဝ် အေ.
4 ခုဝ် အန် တီ အန် ဇဝ် ဟဲ့ ဒွါ ကာဒိက် ဆတ်ဇာ အီ ဟဲ့ ငဝ်း တာင် ကာဆဝ် ဒီ အေ. ကူပ် ဘိုင် ဘေ ကာဒိက် ဆတ်ဇာ အန် တီ, န့ ဒီ တဲး ဘေ လွတ် မျုဝ် အီ နပ် ဒီ လိုဝ်, အီ နပ် ဒီ စှိုမ် ဒဲင် ကာဒါယ် နီ, တဲး ဘေ ကာဒိုက် ကာဒဝ့် ဒီ ဇဝ်ဖြာ ဘော တဲး ဘေ မိုဝ်း နဝ်း အီ ပီ နဝ်း ဇဝ်ဖြာ.
5 ကူပ် န့ ပါယ် တီ, တဲး ဘေ ခတ် နဝ်း ဒီ ညှိုမ် ဆီချာ ဇဝ်ဖြာ. ဆေ ဘေ ဟဲ့ ညှိုမ် ဆီချာ ဇဝ်ဖြာ, တဲး ဘေ ဘော မိုဝ်း အာငျာန် အီ နပ် ဘဲန် မျုဝ် ဘဲန် မျုဝ်.
6 ဆေ ဘေ ဟဲ့ မိုဝ်း အာငျာန် အီ နပ် ဘဲန် မျုဝ် ဘဲန် မျုဝ် တီ, တဲး ဘေ ပဲ ဒီ အိုပ် ဒုဝ် ဘြိမ် ဘေ. ဆေ ဘေ ဟဲ့ ပဲ ဒီ အိုပ် ဒုဝ် ဘြိမ် ဘေ တီ, တဲး ဘေ ဝီ မိုဝ်း နဝ်း အီ ခမ် ဒီ ယိူန်. ဆေ ဘေ ဟဲ့ မိုဝ်း နဝ်း အီ ခမ် ဒီ ယိူန် တီ, တဲး ဘေ ဝီ မိုဝ်း နဝ်း ဆီ ဒူပ် ဆီချာ ဇဝ်ဖြာ.
7 ဆေ ဘေ ဟဲ့ မိုဝ်း နဝ်း အီ ဆီ ဒူပ် ဆီချာ ဇဝ်ဖြာ တီ, တဲး ဘေ ဝီ မိုဝ်း နဝ်း လာယ် ရွက့် ဒီ ဘီနွင်. ဆေ ဘေ ဟဲ့ လာယ် ရွက့် ဒီ ဘီနွင် ဘေ, တဲး ဘေ ဝီ မိုဝ်း နဝ်း ရွက့် ဒွန် အီ.
8 ဆေ ဘေ တဲး နာ မွှိုမ် ဇိုဝ် တီ ကြဲ ဒီ ကိူန် ခဲင် နဝ်း ဘေ, န့ ဒီ တဲး ဘေ အွန် ဒီ ဘူင် နာ မွှိုမ် ဘဲန် မျုဝ် ဘဲန် မျုဝ်, တဲး န့ ဘော ဘဲန် အာဂျိုဝ် ဒီ ဘေ. န့ တဲး ဘေ ဘော မိုဝ်း အာငျာန် အီ နပ် ဆီချာ ဇဝ် ယေဆူ.
9 မာလဲ, အာဆေ တူ မိုဝ်း နာ မွှိုမ် ဇိုဝ် တီ, အန် ပီ ဒူအီ ငါယ် အပ်, ဒူအီ အီ တူ ယိုဝ် တူင့်. အန် မိူဝ် ဟဲ့ ပိဝ် လွင် ဇဝ်ဖြာ ဟဲ့ ဟွတ့် ဂဝ်း ဝဲန် မှာပ် အန်.
10 ခုဝ် အန် တီ ဘေ ဘီနွင် အုဝ်, တဲး ဘေ ဝဲ အွန် ဒီ ဘူင် တဲး န့ ကာအာပ် ဒီ ဇဝ်ဖြာ အီ ဟဲ့ ရဝ်း ဘေ, တဲး ဘေ လှုဝ်း ဆေဆေ လွင် အန် တီ. ဆေ ဘေ ဘူင် ပါယ် တီ, ဘေ တူ ဝဲန် ဇဝ်ဖြာ ဒေါ မှဝ်.
11 ပါယ် တီ, အန် ဇဝ် ဒီ ဇွန်ဇူမ် ဒီ ခ့ဝါင် တဲး ဘေ လိုပ် ကွယ် ဆေဆေ ခဲင် မိူင် ပီ အိုပ် ဇဝ်ဖြာ အီ မုး ဒူင် ကွယ် ဇဝ် ယေဆူ အီ ဟဲ့ ချွတ် အေ.
12 ဘေ ပီ ဘော ဟဲ့ နပ် လွင် အန် တီ ဘော ညှိုမ် ဆီချာ နာ မှာန် မိူဝ်, အုဝ် ယီ ဆီ ဒမ် ဆာဒိက် ဒီ ဘေ ဆေဆေ လွင် ဇိုဝ် တီ ဒွန် မျုဝ်, ကွဲ့ တဲး ဘေ ပိဝ်.
13 အုဝ် ထာင်, ဒေါ ဆီ ကွယ် အုဝ် ဒဲင် ကာဒါယ် နီ, န့ ဟဲ့ ကာအာပ် အုဝ် ဒမ် ဆာဒိက် ဒီ ဘေ, တဲး ဘေ လှုဝ်း ဂြုဝ်း ဇိုဝ် တီ ဆေဆေ.
14 ခုဝ်, အုဝ် ဟဲ့ ဟွတ့် နပ်, အာဝ် ဟူ ဘော လှေန့် အုဝ် ဒီ ကာပ့လုတ် ဇာတ် အုဝ်. ဇဝ် ယေဆူ အီ မုး ဒါ ကာညာ အေ, အန် ဟဲ့ ဟွတ့် ကာလာင် ဆီချာ လွင် အန် တီ ဒီ အုဝ်.
15 အုဝ် မိူဝ် ဂျုဝ်ဂျာ ဒီ ဘူင် တူတ့် ဒွန် မျုဝ်, တဲး ဘေ နုဝ် ဆေဆေ လွင် ဇိုဝ် တီ ဝါယ် ဟူ ကွယ် အုဝ် ဒဲင် ကာဒါယ် နီ.
16 ဒေါ ဒွိုမ် ကာလာင် ယေ ဒီ ဘေ လွင် ပွုန် ဇဝ် ယေဆူ ဘော လွင် ပန် ဒီ ဝီ တး အန် ဇဝ်, အာဝ် မုး ယေ ခဲ အာဘိုမ် ပီ ဒဲမ် ဂေ အီ လွှက့် ဒီ ကာလုဝ်. ဟဲ့ မုး ဒုဝ် ယေ အီ ယိုဝ် ပီ ပါယ် အာဖုင် ဒင်ခုဝ် အန် ဇဝ်.
17 ဂြုဝ်း ဇဝ်ဖြာ ဟဲ့ ဒွိုမ် လေး တး ခဲင် ဒူင် မိုဝ်း အာဖုင် ဒင်ခုဝ် တာင် တဝ်း, “ဝီ တီ ဟဲ့ မုး ဂွန် ပီ ရွက့် အုဝ်. အန် ဟဲ့ လဝ့် ကာဆဝ် နဝ်း အုဝ်.” ဒေါ ကာလာင် ဇဝ်ဖြာ အီ မုး ဂုန့် ဇဝ် ယေဆူ ဂြုဝ်း တီ, အန် ဘော ဒွါ အာဖုင် ဒင်ခုဝ် ဘော ဆာရေ ဒီ ဇဝ် ယေဆူ.
18 ဒေါ ကွယ် ရိုမ် ယေ ဒူပ် အန် ဇဝ် ဒဲင် နွန် အီ မုး ဒူင် ဘွတ် တွိုန်, ယေ ဟဲ့ ယိုဝ် ဆီချာ ဂြုဝ်း တီ အီ ဟဲ့ ကာလာင် လေး ခဲင် ဂါင်ဟြာဝ်.
19 ယေ ဟဲ့ မိုဝ်း ဘော ဂြုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ. န့ ဟဲ့ တဲး ယေ ဝဲ နပ် ခဲမ် လွင် ဇဝ် ယေဆူ. ခုဝ်, ဆေ ဘေ ထူမ် ဆီချာ ဂြုဝ်း ဇဝ်ဖြာ တီ, န့ ဒီ ဘဲန် နာ မွှိုမ် ဒီ ဘေ. ဂြုဝ်း တီ, ပီ ငဝ် အွမ်a အီ တဲး န့ ဘ့လာင် ခဲင် ဒူင် အပ် ဝွင့်. န့ ဒီ ဘော ဘ့လာင် ကော ဇမ် ပန် ဒီ လေး ဆီငဲ. ဆေ ဂြုဝ်း ဇဝ်ဖြာ ဟဲ့ ကာလှုး ဒီ နဝ်း ဘေ, န့ ဒီ ပီ မာလာင် ညှာ အီ လေး ခဲင် ဘ့လေန့်.
20 ဒဲင် တီ, ဘေ လုဝ် လှုဝ်း လွင် ဂြုဝ်း ဂေ ဒူအီ အီ ဘျာန် ဂြုဝ်း ဇဝ်ဖြာ ပီ ဒဲမ် အုန် ခဲင် ဘပ် ဇဝ်ဖြာ. န့ တူ မုး ဂြုဝ်း အီ လေး ခဲင် အာငျာန် ဒုဝ် ဘြိမ် ဂေ, ဝီ ကာလာင် ပီ ပါယ် ဆီဖဝ် အန်.
21 ခုဝ်, ဂြုဝ်း ဒူအီ အီ ဘျာန် ဂြုဝ်း ဇဝ်ဖြာ အာဝ် ဒူပ် ပီ ဇေန့်ဇာ ဒူအီ. နဝ်း ဖွိုမ် ဇဝ်ဖြာ အီ ဆီငါ ဘွတ် ဟဲ့ ဘျ ဒီ ဂေ ဂြုဝ်း တီ. ဂေ မိူဝ် ဘိုင် ဇဝ်ဖြာ ဒီ ကာလာင်.

2PE 2
1 ဒေါ မွိုန်, န့ ဘော မိုဝ်း ဘဲန် ဝီ ဘဲန် ဝီ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ. ပါယ် တီ, ကာတဲ ဘေ မိူဝ်, န့ ဒီ မိုဝ်း ဒါ ဆာရာ အီ မာနုဝ် ကာလိုပ်. ဂေ ဒီ ပြာ ဒီ မာနုဝ် ဂြုဝ်း အီ တူ မှာန်, တဲး ဂေ အီ ထူမ် စှိုမ်. ဂေ ဘော ဝဲန် ဇဝ်ဖြာ အီ အိုပ် တူတ့် အီ ဟဲ့ ထုတ် လေး ဂေ ခဲင် မှာပ်. ပီ ဘူင် ဂေ ဇိုဝ် တီ, န့ တဲး ဂေ စေဝ် လိုဝ်, စေဝ် စှိုမ်.
2 ဒူအီ ကိူန် ဒီ ညိုင် ဂေ ဘော ဘူင် အီ မွှိုမ် ဆာယ်. ကူပ် ပီ ဘူင် ဂေ တီ, ဂေ အီ ဟဝ် ဒီ ဘော လုက်တာယ် နာ မုး နာ မှာန်.
3 ဒူအီ ဂေ တီ, ဂေ မိုဝ်း နဝ်း လောဖ. ဂေ ဒီ ဘော ကာလာင် ဂြုဝ်း ဒါခိုယ် အီ လေး ခဲင် အာငျာန် ဂေ ဘော ကဝ် ဒီ ဟူမ် ဘေ. ဆိန့် အာတ့် နီ ဟဲ့ လှေန့်, အန် ဇဝ် ဟဲ့ တဝ်း ဒီ ဒမ် မှာပ် ဒီ ဂေ. အန် ဒိူန် ဒီ ဘူင် တဲး ဂေ လိုဝ် စှိုမ်.
4 ဘော ဂေ အာမူ အာမာတ် ဇဝ်ဖြာ အီ ဘူင် မှာပ်, ဇဝ်ဖြာ မိူဝ် တူ လှယ် ဂေ. အန် ဟဲ့ တဲး ဂေ စုဝ်း ကာလုဝ့် ငါရာယ်. အန် ဟဲ့ ပက် အုန် ဂေ ခဲင် အပ် ဝွင့်, တဲး ဂေ ဘ်ု ဆီငဲ ပန် ဒီ ဆုင်ဖျာတ် အန် ဇဝ် အာမူ ဂေ.
5 ဘော ဂေ ဒူအီ အီ ကွယ် ဘာန် ဒေါ မွိုန်, ဇဝ်ဖြာ မိူဝ် တူ လှယ် ဂေ. န့ မိုဝ်း မီ အာနုဝ် အီ ကာလာင် နာ မုး နာ မှာန် ဒီ ဒူအီ ဘော ဂေ အီ ဟဝ် ဘူ ဝီ ပဲ့ ဟဲ့ ချွတ် ဇဝ်ဖြာ. ဒဲင် တီ, ဂေ အီ တူ ညှိုမ် ဇဝ်ဖြာ, အန် ဇဝ် ဟဲ့ တဲး အိုမ် မ့ပုန် တူတ့် ဂေ ဘောကာဂ့လျီတ်.
6 ဘော မိူင် ဆုဝ်ဒူမ် ဂါယ် မိူင် ဂုဝ်မုဝ်ရာ, ဇဝ်ဖြာ ဟဲ့ ဒွိုမ် ဒမ် မှာပ် ဒီ ဂေ, တဲး ငဝ် ကာဆိုမ် အာ မိူင် တီ. လွင် အန် တီ, အန် ဇဝ် ဟဲ့ တဲး န့ ဘဲန် အူဖာမာ ဒီ ဂေ အီ တူ ညှိုမ် ဇဝ်ဖြာ.
7 အန် ဇဝ် ယီ ဟဲ့ ချွတ် အာလူတ် အီ မိုဝ်း နဝ်း ဆိူဝ် နဝ်း မှာန်. ဒေါ ကွယ် အန် ကာတဲ ဂေ ဒူအီ ဟာယ် ဒူအီ မိူက် အီ ဘူင် နာ စီစိဝ်, န့ ဘော ဘဲန် နဝ်း ကာပျာတ့် ဒီ အန်.
8 ဒူအီ အီ မိုဝ်း နဝ်း ဆိူဝ် နဝ်း မှာန် တီ, အန် ဘော ကာဒုး ဒီ ယိုဝ် ကာဒုး ဒီ ထူမ် ပီ ဘူင် ဂေ အီ တူ မွှိုမ် ဒွန် မျုဝ်. အန် မိူဝ် လုဝ် ခမ် အီ ဒုက် ဒီ နဝ်း အန် ဒွင် ခိူန် ဒွင် ဝန်.
9 ပါယ် တီ, ဇဝ်ဖြာ နပ် ဒီ ချွတ် ဂေ အီ ဘျုဝ် ဒီ ဒူပ် အန်. အန် တဲး ဂေ လွတ် ခဲင် ဒုက် ဘဲန် မျုဝ် ဘဲန် မျုဝ်. အန် ဘော ဝီ ခြွင့် အုန် ဂေ အီ ဘူင် နာ တူ ဘွတ် နာ တူ မွှိုမ်, တဲး ဂေ ခမ် မှာပ် ဂေ. ဂေ ဘော လုဝ် ကွယ် ပါယ် တီ ဘော ဘ်ု ဆီငဲ ပန် ဒီ ဒမ် အန် ဇဝ် မှာပ် ဒီ ဂေ.
10 န့ ယီ မုး ဂေ အီ ဘူင် ဒူပ် နဝ်း ဘြိမ် ဂေ, ဘူင် အီ မွှိုမ် ကာအိး အီ မွှိုမ် ကာဒါတ့်, ဘော လုက်တာယ် ပွုန် ဇဝ်ဖြာ, ဂေ ဒီ လုဝ် ခမ် ကိူန် မှာပ် ဂေ လွှိုမ် အီ ဟဝ်. ဂေ ပီခိုက် နဝ်း ဂေ ဘော တူ ယုဝ် ဒီ လုက်တာယ် မျုဝ် အီ မိုဝ်း ပွုန် ခဲင် ဂါင်ဟြာဝ်.
11 န့ ယီ မုး ဂေ အာမူ အာမာတ် ဇဝ်ဖြာ, ဂေ ပီ ဘော မိုဝ်း ပွုန် လွှိုမ် ဂေ ဒါ ဆာရာ အီ မာနုဝ် ကာလိုပ် တီ မိူဝ်, ဂေ ယီ တူ နဲ တူ ဖျာက် ဂေ အီ မိုဝ်း ပွုန် တီ ဒီ အာတ့် ဇဝ်ဖြာ.
12 ဒူအီ ဂေ တီ, ဂေ နပ် ဒီ ခဲန့် ပီ တူ နပ် ဂေ. ဂေ ဘော ပီ ဒုဝ် ဆတ် အီ တူ နပ် ဒီ ကာဖာ. န့ ဂိတ် မီ ဒီ မှေတ့် ငဝ်း ယမ် ဂေ. ဒူအီ ဟာယ် ဂေ တီ, ဂေ ဒီ ဘော စှိုမ် ပီ မာဒုဝ် ပြဲ တီ.
13 ဂေ လုဝ် ဝီ ခမ် ဒုက် ခဲ့ ပီ ဒွိုမ် ဘူင် ဂေ ဒီ အီ ဟဝ်. ဂေ ဘော အိုင် ဒီ ဒျီင် ပဝ်း ဘော ဘူင် ဆီနန် ဆီနိူင် ကာတဲ ဆီငဲ. ဂေ ဘူင် တဲး န့ ဘြေ့ ဒီ နဝ်း ဂေ, တဲး န့ ဒူပ် နဝ်း ကာဝါတ့် ဂေ. ဒေါ ဟူမ် ရိုမ် ဂေ ဒူပ် ဘေ, ဂေ ဘော ဘျုဝ် ဒါခိုယ် ဒီ ဘူင် တဲး န့ ဘဲန် အီ မွှိုမ် ဆာယ် ဘော အီ စှိုမ် ဆာရေ ဒီ ဘေ.
14 ငါယ် ဂေ မိူဝ် ယွတ် ဒူပ် နဝ်း ကာဝါတ့် ဂေ အီ ဆီ လုတ့် အီဘိုန့် အီ ဟဝ်. နဝ်း ဆီ ဘူင် ဂေ မှာပ် မိူဝ်, အာဝ် နပ် ဒီ ဂိူတ်, အာဝ် နပ် ဒီ စူ ဒေါ မှဝ်. ဂေ ဘော နပ် ဒီ ကာဆုး ဂေ အီ မိုဝ်း နဝ်း တူ မန် ဆီချာ. ဂေ ဘော မိုဝ်း အာဂျာင် လာမာက် ကာဆဝ်. ဂေ ဒိူန် ဒီ ဘဲန် ဒူအီ ပီ ဒိူင် ပီ အေး ဇဝ်ဖြာ.
15 ဂေ မိူဝ် ဝဲန် နာ မုး နာ မှာန်, တဲး ဂေ ဒူပ် ပီ ဘူင် အာဘာလာအမ် အီ မုး ဂွန် အာပေါဆော, အီ ဘူင် နာ တူ မွှိုမ် ကူပ် ဆီ ပွိုန် အန် ရွိုန်.
16 န့ မုး မာလာa အန် အီ တူ နပ် ဒီ ကာလာင် ဂြုဝ်း. အန် ယီ ကာဒုး ဒီ ကာလာင် ဂြုဝ်း ဒူအီ ဘော ခြဲ နာ ရိုဝ် နာ မိူက် ပီ ဘူင် ဒူအီ အီ ဘျာန် ဂြုဝ်း ဇဝ်ဖြာ တီ.
17 ဒူအီ ဇိုဝ် တီ, ဂေ ဘော ပီ အိုမ် ခိုမ် အီ တူ မိုဝ်း အိုမ်. ဂေ ပီ ဘော န့အု ပီ ဘုတ် ဟာဝ် ခုန်. ဇဝ်ဖြာ မိူဝ် ဟဲ့ ရဲန် ဒူင် ဒီ ကွယ် ဂေ အီ မုး ဒူင် အပ် ဝွင့် ကာဆဝ်.
18 ခုဝ်, ဂေ ကာလာင် ဂြုဝ်း ပီခိုက် အီ တူ မိုဝ်း ဒီခုဝ်. ဂေ ဘော အိုင် ဒီ ဘူင် ဒူပ် နဝ်း ဘြိမ် ဂေ အီ ကာဒါတ့် ကာဆဝ်. ဂေ ကာဆုး ဘော အီ ဟဝ် ဒူပ်. ဂေ ဘော ဝီ ပျာတ့် နဝ်း ဂေ ဒူအီ အီ ဟဲ့ ကာစုး ဒီ ဝး ဂေ ဒူအီ အီ ဘူင် ကာလိုပ် ဘဲန် မျုဝ် ဘဲန် မျုဝ်.
19 ဂေ ဘော ကာဆဲန့် ဒီ တဲး ဒူအီ ပွိုန် ဒီ ကွယ် ထင်ဟာင်.bဒုဝ် ဘြိမ် ဂေ ယီ တူ ကွယ် ထင်ဟာင်. ဂေ နပ် ဒီ ဘူင် ကာလိုပ် ဆေဆေ. န့ ပီ မှာပ် ဟဲ့ အိုပ် ဂေ. ခုဝ်, ပီ တူ ပဲ ဒူအီ ဒီ အိုပ်, န့ ဒီ ဝီ အိုပ် ဂေ.
20 ဆေ ဒူအီ အူ ဝီ ဟဲ့ ဟွတ့် လွတ် လေး ဒီ မျုဝ် အီ မွှိုမ် ကာဒါတ့် ဒဲင် ကာဒါယ် နီ ကူပ် ဟဲ့ နပ် အန် ဇဝ်ဖြာ ဘော ဇဝ် ယေဆူ အီ ဟဲ့ ချွတ် အေ, ဆေ အန် ပီ ဝီ ဘူင် ဒူပ် ဂေ ဒူအီ အီ တူ ပဲ ဒီ အိုပ် နာ တူ မွှိုမ်, အန် ဒီ ဝီ ခမ် ဒုက် လွှိုမ် ပီ ဒွိုမ် ခမ် အန် အာတ့် နီ.
21 ဆေ အန် ယီ တူ ဒွိုမ် နပ် နာ မုး နာ မှာန်, န့ ဟဲ့ မွှိုမ် လွှိုမ် အန် ဟဲ့ ဟွတ့် နပ်, ယီ ဝီ ဝဲန် ဂြုဝ်း ဘွတ် ပဲ့ ဟဲ့ ဒွိုမ် ထူမ် အန်.
22 န့ မုး ဂြုဝ်း အာငျာန် အီ မှာန် အာခါခ်ု တဝ်း, “မာဆုဝ် ဘော ဝီ ဟူမ် ဟိုဝ် ဘြိမ် အန်.” ပေါ အူ မျုဝ် န့ တဝ်း, “ဆေ ဒူအီ ဟဲ့ ဟွတ့် ဘာယ် မာလေတ့်, တဲး ဒုဝ် အန် ဆီငါ, အန် ပီ ဝီ ရဲ့ ခဲင် ညုဝ့် ပီ ဘြိမ်.” ပီ ဘူင် ဒူအီ ဂေ တီ, န့ ဘော ပါယ် တီ.

2PE 3
1 အိုယ် ဘေ ဘီနွင် ပီ ရွက့် အုဝ်, ပဲ့ ပီ ဒဲမ် အုဝ် နီ, န့ မုး ဖိူန် ဟာအာ ပီ တိုယ် အုဝ် ဒီ ဘေ. ခဲင် ပဲ့ ပီ ဒဲမ် အုဝ် ဘော အာ ဖိူန် အုဝ် ဟဲ့ ဒမ် ဆာဒိက် ဒီ ဘေ ဘော ကာဆုး နဝ်း ဘေ, တဲး ဘေ ဒူပ် အာငျာန် ဘွတ်.
2 ဆိန့် ဒေါ မွိုန် ဂေ ဒူအီ ဘွတ် ဟဲ့ ဘျာန် ဂြုဝ်း ဇဝ်ဖြာ. ဘော ဂေ ဒူအီ ပီ ရဝ်း ပီ တိုယ် ဇဝ် ယေဆူ ဟဲ့ ကာလာင် ဒီ ဘေ လွင် ဇဝ် ယေဆူ အီ ဟဲ့ ချွတ် အေ. ဂြုဝ်း ဇိုဝ် တီ ဒွန် မျုဝ်, အုဝ် ဆီ တဲး ဘေ လှုဝ်း ဆေဆေ.
3 ပီ လုဝ် နပ်, လုဝ် လှုဝ်း ဘေ ဒီ အာတ့်, န့ မုး လွင် ပန် ဒီ တူတ့် ဇာတ် နီ. ဒေါ အန် တီ န့ ဒီ မိုဝ်း ဒူအီ အီ အွန် ဒီ ပီဝါညာက် ဒီ ဇဝ်ဖြာ. ဂေ ဒီ ဘော ကာညး အန် ကူပ် ဟဲ့ ဝီ ဒူပ် ဂေ နဝ်း ဘြိမ် ဂေ အီ တူ မွှိုမ်.
4 ဂေ ဘော နပ် ဒီ တဝ်း, “ဇဝ်ဖြာ ဟဲ့ ဒွါ အုန် ကာဒိက် ဆတ်ဇာ တဝ်း, အန် ဒီ ဝီ တး. အေ ယီ တူ ယိုဝ် မာဆေ လွင် ဒီ တး အန် တီ. ဆိန့် ဘာန် ဒါ ဒါ အေ အီ ဟဲ့ ဟွတ့် ယမ်, ဒွန် မျုဝ် ဘော ပီ ဘြိမ်. န့ ဘော ပီ ဆိန့် ဒေါ ဂုဝ် ဒေါ ဖာန် ဘ့လေး ဇဝ်ဖြာ ဒွန် မျုဝ်.”
5 ဂေ အီ တဝ်း ပါယ် တီ, ဂေ ဒိူန် အုန် နဝ်း ဒီ ပိဝ် ဂြုဝ်း ဇဝ်ဖြာ အီ ဟဲ့ မိုဝ်း ဆိန့် ဘာန် ဒေါ မွိုန်. ကူပ် ကာလာင် ဇဝ်ဖြာ ဂြုဝ်း တီ, န့ ဘော မိုဝ်း ဂါင်ဟြာဝ် ဂေ ကာဒါယ်. အန် ဟဲ့ ကာလာင် တဲး ကာဒါယ် ဘော အိုမ် လာယ် ကာယဝ်း, တဲး ကာဒါယ် ဘော လေး တး ခဲင် အိုမ်.
6 န့ ဘော မုး အိုမ် တီ, အီ ဟဲ့ မ့ပုန် ကာဒါယ် အီ ဟဲ့ တဲး ဒူအီ လိုဝ် စှိုမ် တူတ့် အီ ကွယ် ဘာန် ဒေါ မွိုန်.
7 ကူပ် ဟဲ့ ကာလာင် ဇဝ်ဖြာ ဂြုဝ်း တီ, ဘော ဘ့လေန့် ဘော ကာဒါယ် အီ ကွယ် ဒေါ တီ နီ ဒီ ကာဆိုမ် ဟြာယ် ခဲင် ငဝ်. ဇဝ်ဖြာ ယီ ညှမ် ဘူင် ပါယ် တီ. အန် နှဝ့် ပန် ဒီ ဇမ် ဆီငဲ ဒီ ဆုင်ဖျာတ် အန် အာမူ ဂေ ဒူအီ အီ တူ ညှိုမ် အန်. ပန် အန် တီ, အန် ဒီ ဘော တဲး န့ လိုဝ် စှိုမ် တူတ့် ဒွန် မျုဝ်.
8 အိုယ် ဘေ ဘီနွင် ပီ ရွက့် အုဝ်, ကွဲ့ တဲး ဘေ ပိဝ် လွင် အာခြာဝ် အေ ဒေါ တီ နီ. ကာဆိူဝ် ဇဝ်ဖြာ, အူ ဆီငဲ ဘော ပီ အူ ဟြဲန့် ဆီနမ်. အူ ဟြဲန့် ဆီနမ် ဘော ပီ အူ ဆီငဲ.
9 ဇဝ်ဖြာ မိူဝ် တူ ကြဲ တူ လွယ် လွယ် ဒီ ဘူင် ဒူပ် ပဲ့ ဟဲ့ ဒွါ အန် ကာဒိက် ဆတ်ဇာ. အာဝ် ပီ ပီ ထာင် ဂေ ဒူအီ မင် အီ. ဂေ ထာင် အန် ကြဲ ဒီ ဘူင်. ဇဝ်ဖြာ ယီ ဟဲ့ အူတ် ကာဆဝ် နဝ်း အန် ကူပ် တူ ဆီ တဲး အန် အာဆေ စှိုမ်. အန် ယီ ဆီ တဲး ဒူအီ ဘောကာဂ့လျီတ် လှုဝ်း ဝဲန် မှာပ် ဂေ.
10 ဆီငဲ ဒီ ဝီ တး အန် ဇဝ် တဲး အန် ဆုင်ဖျာတ် အာမူ အီ, အန် ဒီ တး ပီ ဒါ ပြာ တး. ဆီငဲ တီ, ဘ့လေန့် ဂေ ဂါင်ဟြာဝ် ဒီ ဟြာယ် ဒူပ် အီ ဟမ် တာင် ကာဆဝ်. ခဲ့ ကွယ် ထာတ် ဒွန် မျုဝ်, န့ ဒီ ဟြာယ် ကူပ် ဟဲ့ ကာဟွာ့ ကာဆဝ်. ကာဒါယ် ဘော ဒူအီ အီ ကွယ် ဒဲင် ကာဒါယ် န့ ဒီ ဝီ လိုဝ်း ဆီချာ တူတ့် ဒွန် မျုဝ်.
11 ဆေ ဒွန် မျုဝ် ဒီ လိုဝ် စှိုမ် ဟြာယ် တူတ့် ပါယ် တီ, တဲး ဘေ ဇေန့်ဇာ လွင် ပီ ကာအာပ် ဘေ ဘူင်. ဘေ လုဝ် ဘူင် တဲး နဝ်း ဘေ ဆီငါ ဘော ဒူပ် ဆီချာ ဇဝ်ဖြာ.
12 တဲး ဘေ ဘ်ု ဆီငဲ တီ, ဘော ဘူင် ခဲ့ ပီ လုဝ် ဘေ ဘူင်, တဲး န့ စေဝ် တး. ဆီငဲ တီ, ဟဲ့ မုး ဆီငဲ ဒီ လိုဝ် တူတ့် ဒွန် မျုဝ်. ဘော အီ ကွယ် ခဲင် ဘ့လေန့် ဘော အီ ကွယ် ဒဲင် ကာဒါယ် ဒီ လာတ့် တူတ့် ကူပ် ဟဲ့ ကာဟွာ့ ကာဆဝ်.
13 မာလဲ, ကာဒိက် ဆတ်ဇာ ပဲ့ ဟဲ့ ဒွါ အန် ဇဝ် ဒီ အေ, န့ တဲး အေ ဝီ နှဝ့် အာခြာဝ် ဒီ မိုဝ်း ဂါင်ဟြာဝ် ကာမာယ် ဘော ကာဒါယ် ကာမာယ်. ဒူင် တီ, န့ မိုဝ်း မီ နာ ဆိူဝ် နာ မှာန်.
14 ခုဝ် အန် တီ ဘေ ဘီနွင် ပီ ရွက့် အုဝ်, ဒေါ နှဝ့် ဘေ အာခြာဝ် တီ, တဲး ဘေ ခတ် နဝ်း ဒီ ဘူင် နာ မွှိုမ် ဆေဆေ, ကွဲ့ တဲး အာဆေ ပွိုန် ဒီ ကာလာင် နာ တူ မွှိုမ် လွင် ဘေ. တဲး ဘော ဘေ ဘော ဇဝ်ဖြာ လာယ် ကာလဝ့်.
15 တဲး ဘေ လှုဝ်း ဆေဆေ, ဇဝ်ဖြာ အူတ် နဝ်း အန်, တဲး န့ ချွတ် ဒူအီ ကိူန်. န့ ဟဲ့ ဒူပ် ပီ ဒဲမ် အာပေါလူ အီ မုး ဘီနွင် ပီ ရွက့် အေ. အန် ဟဲ့ ဒူပ် အာငျာန် ပီ ဒွါ ဇဝ်ဖြာ ဒီ အန်, ဒဲမ် ပဲ့ တိုယ် ဒီ ဘေ.
16 ခဲင် ပဲ့ ပီ ဒဲမ် အန် တီ ဒွန် ဖိူန်, အန် မိူဝ် ကာလာင် လွင် ပဲ့ ဟဲ့ ဒဲမ် အုဝ် နီ. ပီ ဒဲမ် အန် တီ, မင် မျုဝ် ယီ ညှာပ် ဒီ ကာလှုး ဒီ နဝ်း. ခုဝ်, ဂေ အီ တူ နပ် ဆီချာ, ဂေ အီ တူ မိုဝ်း နဝ်း မန်, နဝ်း နှိမ်, ဂေ ဘော ဝီ ဘျွင် ပီ ပါယ် ဆီဖဝ် အန်. ဂေ ဘော နပ် ဒီ ဘျွင် ဘော ပီ ဒဲမ် အုန် မင် မျုဝ် ခဲင် ဘပ် ဇဝ်ဖြာ. ပီ ဘူင် ဂေ ဇိုဝ် တီ, န့ ဒီ တဲး ဘော ဒုဝ် ဂေ လိုဝ် စှိုမ်.
17 အိုယ် ဘေ ဘီနွင် ပီ ရွက့် အုဝ်, ဆေ ဘေ ဟဲ့ ဟွတ့် နပ် လွင် အန် တီ, တဲး ဘေ ဆာဒိက်, ကွဲ့ တဲး ဘေ ကာလိုပ် ဒီ ဘူင် မှာပ် ပီ ဂေ ဒူအီ အီ တူ မွှိုမ် တီ. ဒေါ တီ နီ, ဘေ ဟဲ့ ညှိုမ် ဆီချာ. ကွဲ့ တဲး နဝ်း တီ ဝီ ဟြာယ်, ဝီ စှိုမ်.
18 တဲး ဘေ ဒိုဝ်း ကိူန် ပီ ဂေဇူ ဇဝ်ဖြာ ဒီ ဘေ, တဲး ဘေ ဘော ကြဲ ဒီ နပ် ဆီချာ ဇဝ် ယေဆူ အီ ဟဲ့ ချွတ် အေ. အေ ဒီ အိူပ် အန် ဇဝ် တီ, တဲး အန် ဘော မိုဝ်း ပွုန် မိုဝ်း ဆာရေ ဆိန့် ဒေါ တီ နီ ဘော နာ အာတ့် နီ ဟာဝ် ဆေဆေ. ဆာတူ.

1JN 1
1 အိုယ် ဘေ ဘီနွင်, အုဝ် ဒဲမ် ပဲ့ နီ တိုယ် ဒီ ဘေ. န့ မုး လွင် အန် ဇဝ် အီ စိူဝ် “ဂြုဝ်း” အီ ဒွါ အာဆာက်. န့ ဘော မုး ဇဝ် ယေဆူ အီ ဟဲ့ မိုဝ်း ဆိန့် ဒေါ ဂုဝ် အန်. ယေ မိူဝ် ဟဲ့ ထူမ် ဂြုဝ်း အန်. ယေ ဟဲ့ ယိုဝ် ဒီ ငါယ် ယေ, ဟဲ့ ယွတ် ဆီချာ အာရိုပ် အန်, ဟဲ့ ပွိုန် ပါ ဒုဝ် အန်.
2 အန် ဇဝ် အီ ဒွါ အာဆာက် တီ ဟဲ့ ဘဲန် ဒူအီ. ယေ မိူဝ် ဟဲ့ ယိုဝ် အန်, ဝီ ကာလာင် ဒီ ဘေ လွင် ဒီ ဒွါ အန် အာဆာက် ကာမာယ် ဒီ ဘေ. အန် ဟဲ့ ဒွိုမ် ကွယ် ရိုမ် ဒူပ် ဇဝ်ဖြာ ဆေဆေ, အန် ယီ ဟဲ့ ဝီ တဲး ယေ ယိုဝ် အန်.
3 ခဲ့ ပီ ယိုဝ် ပီ ထူမ် ယေ, ယေ ဝီ ကာလာင် ဒီ ဘေ, တဲး ဘော ဘေ ဘော ယေ ပွိုန် ဒီ ကွယ် ကာဇု ဘဲန် အူ နဝ်း. ပါယ် တီ ဘော အေ ဘော ဇဝ်ဖြာ အီ မုး ဂုန့် အေ ဘော ဂွန် ဇဝ်ဖြာ အီ မုး ဇဝ် ယေဆူ, အေ ဘောကာဂ့လျီတ် ဒီ ဘော ပွိုန် ဒီ ကွယ် ကာဇု ဘဲန် အူ နဝ်း.
4 ယေ ဒဲမ် ပဲ့ လွင် အန် တီ တိုယ် ဒီ ဘေ, တဲး အီ ဒါခိုယ် ကော နုဝ့် လုတ့် ခဲင် နဝ်း ယေ.
5 ဂြုဝ်း ပဲ့ ဟဲ့ ကာလာင် ဇဝ်ဖြာ ဒီ ယေ, ယေ ဝီ ကာလာင် ဒီ ဘေ. န့ တဝ်း, ဇဝ်ဖြာ ပီ ဘ့လာင်. အာဝ် မိုဝ်း အီ အပ် ဝွင့် မာဆေ ဒီ အန်.
6 ပါယ် တီ, ဆေ အေ တဝ်း, ဘော အေ ဘော ဇဝ်ဖြာ ဟဲ့ ကွယ် ကာဇု ဘဲန် အူ နဝ်း, ဆေ အေ ယီ ဆီ ဘူင် ဘဲန် မျုဝ် ဘဲန် မျုဝ် ဒူပ် အီ အပ် အီ ဝွင့်, အေ ကာလုဝ်. အေ မိူဝ် တူ ဘူင် နာ မုး နာ မှာန်.
7 မာလဲ, ဆေ အေ ဟဲ့ ကွယ် ခဲင် ဘ့လာင် ပီ အန် ဇဝ် ဟဲ့ ကွယ် ခဲင် ဘ့လာင် ဆေဆေ, အေ မိူဝ် ဟဲ့ လာယ် ကာလဝ့်, လာယ် ဘဲန် အူ နဝ်း. အေ ယီ ဟဲ့ နပ်, ကူပ် ဟဲ့ ခမ် ဇဝ် ယေဆူ ဒီ ယမ် ကာဒါင် အေ, အန် ဒီ ဂဝ်း ဝဲန် မှာပ် အေ ဒွန် မျုဝ်, တဲး အေ ဝီ ဆီငါ ဘွတ်.
8 ဆေ အေ ယီ တဝ်း, အေ တူ မိုဝ်း မှာပ်, အေ ကာလုဝ် ဒုဝ် ဘြိမ် အေ. အီ မုး အီ မှာန် မိူဝ် တူ ကွယ် ခဲင် နဝ်း အေ.
9 မာလဲ, ဆေ အေ ကာလာင် မှာပ် အေ ဘော မှာန့် ဒီ ဘ့လွာ့ ဝဲန် ခဲ့ မိုဝ်း အေ မှာပ်, အန် ဇဝ် အီ မိုဝ်း နဝ်း ဆိူဝ် နဝ်း မှာန်, အန် ဒီ ဂဝ်း ဝဲန် တူတ့် မှာပ် အေ ဘော ဝဲန် နာ မိူက် ဒွန် မျုဝ် ပဲ့ ဟဲ့ ဘူင် အေ, တဲး နဝ်း အေ ဆီငါ ဘွတ်.
10 ဆေ အေ ယီ တဝ်း, အေ တူ မိုဝ်း ဒီ ဘူင် မှာပ်, န့ ပီ အေ တဝ်း, ဂြုဝ်း ဇဝ်ဖြာ တူ မှာန်. ဆေ န့ ပါယ် တီ, ဂြုဝ်း ဇဝ်ဖြာ မိူဝ် တူ ဒွိုမ် လိုပ် ခဲင် နဝ်း အေ.

1JN 2
1 အိုယ် ဘေ အီ ပီ ဂွန် ပီ ရွက့် အုဝ်, အုဝ် ဒဲမ် ဂြုဝ်း နီ တိုယ် ဒီ ဘေ, ကွဲ့ တဲး ဘေ ဘူင် မှာပ်. ဆေ မင် အီ ယီ ဟဲ့ ကာလိုပ် ဒီ ဘူင် မှာပ် အေ ဟဲ့ မိုဝ်း ဇဝ် ယေဆူ အီ မိုဝ်း နဝ်း ဆိူဝ် နဝ်း မှာန်. အန် ဒီ ဝီ ဆာခိုဝ် ဒီ ဇဝ်ဖြာ ဒါင် အေ.
2 ဇဝ်ဖြာ နပ် ဒီ ဂဝ်း ဝဲန် မှာပ် အေ ကူပ် ဟဲ့ ခမ် ဇဝ် ယေဆူ ဒီ ယမ် ကာဒါင် အေ. အာဝ် မုး မီ မှာပ် အေ အန် ဂဝ်း ဝဲန်. အန် ဘော ဂဝ်း ဝဲန် မှာပ် ဂေ ဒူအီ ဘောကာဂ့လျီတ် အီ ကွယ် ဒဲင် ကာဒါယ် နီ.
3 ဆေ အေ ဘူင် ဒူပ် ဂြုဝ်း ပီ စ်ု အန် ဇဝ်, အေ ဒီ နပ် အန်. န့ ဟဲ့ ကာလှုး ဒီ နဝ်း အေ လွင် အန်.
4 အာဆေ တဝ်း, “အုဝ် ဟဲ့ နပ် အန် ဇဝ် တီ,” အန် ယီ တူ ဘူင် ဒူပ် ပီ စ်ု အန် ဇဝ်, ဒူအီ တီ, အန် ကာလုဝ်. နာ မုး နာ မှာန် မိူဝ် တူ ကွယ် ခဲင် နဝ်း အန်.
5 အာဆေ ယီ ဘူင် ဒူပ် ဂြုဝ်း ပီ စ်ု အန် ဇဝ်, ဟဲ့ မှာန် အန် ရွက့် ဇဝ်ဖြာ အာခါခ်ု. အန် ဒီ ဘော နပ်, အန် ဟဲ့ ကွယ် ကာဒိုက် ကာဒဝ့် ဒီ အန် ဇဝ်.
6 အာဆေ တဝ်း, “အုဝ် ဟဲ့ ကွယ် ကာဒိုက် ကာဒဝ့် ဒီ အန် ဇဝ်,” အန် လုဝ် ဘူင် ပီ ပီ ဘူင် ဇဝ် ယေဆူ.
7 အိုယ် ဘေ အီ မုး ဂိုက် ပီ ရွက့် အုဝ်, ပီ ဒဲမ် အုဝ် ဒီ ဘေ နီ, အာဝ် မုး ဒါရာ ကာမာယ်. န့ မုး ဒါရာ ဘြိမ် ပီ နပ် ဘေ အူ ဆိန့် ဒေါ ဂုဝ် အန်. ဒါရာ အုဝ် နီ, န့ မုး ဒါရာ ဘြိမ် ပဲ့ ဟဲ့ ဒွိုမ် ထူမ် ဘေ.
8 ယီ ပွိုန် တဝ်း, န့ မုး ဒါရာ ကာမာယ်. ခုဝ်, ပဲ့ ဟဲ့ ဘူင် ဇဝ် ယေဆူ ဘော ပဲ့ ဟဲ့ ညှိုမ် ဘေ, န့ ဟဲ့ ဘျ လွင် ဟဲ့ မုး ဟဲ့ မှာန် ဒါရာ တီ. အေ ဟဲ့ ယိုဝ်, အပ် ဝွင့် ဟဲ့ ကြဲ ဒီ ဟြာယ်. ဘ့လာင် အီ ပွိုန် ယိုဝ် ဒေါ တီ နီ, ဟဲ့ မှာန် အာခါခ်ု.
9 အာဆေ ယီ တဝ်း, “န့ ပီ အုဝ် ဟဲ့ ကွယ် ခဲင် ဘ့လာင်,” ဆေ အန် ယီ ဆီ ဇွင့် ဘီနွင် အန်, န့ ပီ အန် ညှမ် ကွယ် ခဲင် ဘ့လာင်. အန် ဆီ ကွယ် ခဲင် အပ် ဝွင့် ဇမ် ဒေါ တီ နီ.
10 အာဆေ ဟဲ့ ရွက့် ဘီနွင် အန်, န့ ပီ အန် ဟဲ့ ကွယ် ခဲင် ဘ့လာင်. အန် မိူဝ် တူ တာ ဒုး မာဆေ အီ တဲး အန် ကေး.
11 ဆေ ဒူအီ ယီ ဆီ ဇွင့် ဘီနွင် အန်, န့ ပီ အန် ကွယ် ခဲင် အပ် ဝွင့်. န့တေန့် နာ ဒီ ဟာဝ် မိူဝ်, အန် တူ နပ်. ခုဝ်, အပ် ဝွင့် တီ ဟဲ့ ဘူင် ကွဲ့ တဲး ငါယ် အန် ယိုဝ်.
12 အိုယ် ဘေ အီ ပီ ဂွန် ပီ ရွက့် အုဝ်, အုဝ် ဒဲမ် ဒီ ဘေ လွင် ဇဝ်ဖြာ ဟဲ့ ဂဝ်း ဝဲန် မှာပ် ဘေ. ခုဝ်, ဇဝ် ယေဆူ ဟဲ့ ခမ် ဒီ ယမ် ကာဒါင် ဘေ.
13 အိုယ် ဘေ အီ ပီ ဂုန့်, အုဝ် ဒဲမ် ဒီ ဘေ လွင် ဟဲ့ လာယ် နပ် လာယ် ဒွိုမ် ဘေ ဒီ ဇဝ် ယေဆူ အီ ကွယ် အူ ဆိန့် ဒေါ ဂုဝ် အန်. အိုယ် ဘေ အီ ပီ ကာညူမ်, အုဝ် ဒဲမ် ဒီ ဘေ လွင် ဟဲ့ အွင် ဘေ ဘုဝ် ကာနမ် အီ ဟာယ် ကာဆဝ်. အိုယ် ဘေ အီ ပီ ဂွန်, အုဝ် ဒဲမ် ဒီ ဘေ လွင် ဟဲ့ လာယ် နပ်, လာယ် ဒွိုမ် ဘေ ဒီ ဂုန့် အေ အီ မုး ဇဝ်ဖြာ.
14 အိုယ် ဘေ အီ ပီ ဂုန့်, အုဝ် ဒဲမ် ဒီ ဘေ လွင် ဟဲ့ နပ် ဘေ အန် ဇဝ် အီ ကွယ် အူ ဆိန့် ဒေါ ဂုဝ် တွိုန်. အိုယ် ဘေ အီ ပီ ကာညူမ်, အုဝ် ဒဲမ် ဒီ ဘေ လွင် ဟဲ့ မိုဝ်း ဘေ ပ့လူမ် ဂေ ဟဲန့်. ဘော ဂြုဝ်း ဇဝ်ဖြာ ဟဲ့ ကွယ် ခဲင် နဝ်း ဘေ. ဘေ မိူဝ် ဟဲ့ အွင် ဘုဝ် ကာနမ် အီ ဟာယ် ကာဆဝ်.
15 ကွဲ့ တဲး ဘေ ရွက့် အာမျုဝ် အီ ကွယ် ဒဲင် ကာဒါယ်, အီ တူ ဘာ့ ဇဝ်ဖြာ. ကွဲ့ တဲး ဘေ ရွက့် ဘော ကြုဝ်ကြာမ် အီ ကွယ် ဒဲင် ကာဒါယ် နီ. အာဆေ ရွက့် အာမျုဝ် အီ ကွယ် ဒဲင် ကာဒါယ် နီ, အန် တူ ရွက့် ဇဝ်ဖြာ.
16 ခုဝ်, ခဲ့ ကွယ် ဒဲင် ကာဒါယ် နီ ဒွန် မျုဝ်, န့ ဘော မုး ပီ အိုင် ဒုဝ် ဘြိမ် အေ, ဘော နဝ်း ဆီ ပွိုန် ခဲ့ ပီ ယိုဝ် အေ, ဘော နဝ်း ပီဖုင်, နဝ်း ဆီ တဲး အီ အိူပ်, နဝ်း ဇိုဝ် တီ ဒွန် မျုဝ် အာဝ် မုး နဝ်း ပီ ဒွါ ဇဝ်ဖြာ. န့ မုး နဝ်း အာမျုဝ် ဂေ အီ ကွယ် ဒဲင် ကာဒါယ် နီ.
17 ဘော ကာဒါယ် နီ ဘော ပီ ဆီ ပွိုန် အေ ဒွန် မျုဝ် ဒဲင် ကာဒါယ် နီ, န့ ဒီ ဟြာယ် တူတ့်. အာဆေ ယီ ဘူင် ဒူပ် ပီ အိုင် ဇဝ်ဖြာ, အန် ဒီ ကွယ် ဆေဆေ.
18 အိုယ် ဘေ အီ ပီ ဂွန် ပီ ရွက့် အုဝ်, ဒေါ တီ နီ ဟဲ့ ဇမ် အာခြာဝ် ဒီ တူတ့် ဇာတ် နီ. ဘေ မိူဝ် ဟဲ့ ဒွိုမ် ယိုဝ် အီ ဟဝ် တဝ်း, ဒူအီ အူ ဝီ အီ မုး ရန်ဆူ ဇဝ် ယေဆူ အီ ကာဘး ဒီ အန်, အန် ဒီ တး. ဒေါ တီ နီ ဂေ ကိူန် အီ ပီ ရန်ဆူ တီ, ဂေ ဟဲ့ ဟွတ့် တး. ခုဝ်, အေ နပ်, ဒေါ တီ နီ ဟဲ့ မုး အာခြာဝ် ဒီ တူတ့် ဇာတ် နီ.
19 ဒူအီ ဂေ တီ, ဂေ ဟဲ့ ဒွိုမ် ကွယ် ရိုမ် ဒူပ် အေ. ဂေ ယီ ဟဲ့ လေး တ ဖိုင် အေ. ခုဝ်, ဂေ တူ မုး အာမျုဝ် အေ. ဆေ ဂေ မုး အာမျုဝ် အေ, ဂေ ဒီ ကွယ် ရိုမ် ဒူပ် အေ. ဂေ ဟဲ့ လေး တ ဖိုင် အေ, တဲး န့ လိုဝ်း ဆီချာ, ဂေ တူ မုး အာမျုဝ် အေ ခေါ အူ ဝီ.
20 အန် ဇဝ် အီ ဆီငါ ဘွတ် ဟဲ့ ဒွါ နဝ်း ဖွိုမ် ဇဝ်ဖြာ ဒီ ဘေ. န့ ပီ အန် ဟဲ့ ဖဝ်း နာမန် ဒီ ဂိန့် ဘေ. ဘေ ဒွန် အီ မိူဝ် ဟဲ့ နပ် နာ မုး နာ မှာန်.
21 အုဝ် ဒဲမ် ပဲ့ နီ ဒီ ဘေ, အာဝ် မုး ကူပ် တူ နပ် ဘေ နာ မုး နာ မှာန်. အုဝ် ဒဲမ် ဒီ ဘေ ကူပ် ဟဲ့ နပ် ဘေ နာ မုး နာ မှာန်. ဘေ မိူဝ် ဟဲ့ နပ်, အာဆေ ဒူပ် နာ မုး နာ မှာန်, အန် တူ ကာလုဝ်.
22 ဒူအီ အီ ဆီမာ ကာလုဝ်, အန် မုး အာဆေ.း န့ မုး ဒူအီ အီ တဝ်း, ဇဝ် ယေဆူ တူ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. ဘော ရန်ဆူ ဇဝ် ယေဆူ အီ ဘူင် ကာဘး ဒီ အန် တွိုန် ဟဲ့ တဝ်း ပါယ် တီ. အန် ဟဲ့ ဝဲန် ဇဝ်ဖြာ အီ မုး ဂုန့် အေ, ဟဲ့ ဝဲန် ဘော ဂွန် အန် အီ မုး ဇဝ် ယေဆူ.
23 အာဆေ ယီ ဝဲန် ဂွန် ဇဝ်ဖြာ, အန် ဟဲ့ ဝဲန် ဘော ဂုန့် အန်. အာဆေ ရွုး ဂွန် ဇဝ်ဖြာ, အန် ဟဲ့ ရွုး ဘော ဂုန့် အန်.
24 လွင် ပဲ့ ဟဲ့ ဒွိုမ် ထူမ် ဘေ အူ ဆိန့် ဒေါ ဂုဝ် တွိုန်, တဲး န့ ကွယ် ခဲင် နဝ်း ဘေ. ဆေ ဂြုဝ်း တီ ကွယ် ခဲင် နဝ်း ဘေ, ဘေ ဒီ ကွယ် ကာဒိုက် ကာဒဝ့် ဒီ ဂွန် ဇဝ်ဖြာ. ဘေ ဒီ ကွယ် ကာဒိုက် ကာဒဝ့် ဘော ဒီ ဂုန့် အန်.
25 ပဲ့ ဟဲ့ တဝ်း ဇဝ် ယေဆူ ဒီ ဒွါ ဒီ အေ, န့ မုး အာဆာက် ကာမာယ် အီ တဲး အေ ကွယ် ရိုမ် ဒူပ် ဇဝ်ဖြာ ဆေဆေ.
26 အုဝ် ဒဲမ် ပဲ့ နီ ဒီ ဘေ, တဲး ဘေ နပ် လွင် ဂေ အီ ဆီ ကာလုဝ် ဘေ.
27 မာလဲ, အီ မုး ဘေ, ဇဝ် ယေဆူ ဟဲ့ ဒွါ နဝ်း ဖွိုမ် ဇဝ်ဖြာ ဒီ ဘေ တဲး န့ ကွယ် ခဲင် နဝ်း ဘေ. ခုဝ်, အာဝ် လုဝ် အာဆေ မာနုဝ် ဘေ. နဝ်း ဖွိုမ် ဇဝ်ဖြာ တီ အီ ဒီ မာနုဝ် ဘေ ဒွန် မျုဝ်. ခဲ့ ပီ မာနုဝ် နဝ်း ဖွိုမ် ဇဝ်ဖြာ, န့ တူ ကာလိုပ်. အန် မာနုဝ် နာ မုး နာ မှာန်. ခုဝ်, တဲး ဘေ ထူမ် ပီ မာနုဝ် နဝ်း ဖွိုမ် ဇဝ်ဖြာ လွင် ကွယ် ကာဒိုက် ကာဒဝ့် ဘေ ဒီ ဇဝ် ယေဆူ.
28 အိုယ် ဘေ အီ ပီ ဂွန် ပီ ရွက့် အုဝ်, တဲး ဘေ ကာဒိုက် ကာဒဝ့် ဒီ ဇဝ် ယေဆူ ဆေဆေ. ဆေ အန် ဟီ တး, ကွဲ့ တဲး ဘေ လုဝ် ချြီင် လုဝ် ဆာယ်. တဲး ဘေ မိုဝ်း နဝ်း ယ ဆီငဲ ဒီ တး အန် တီ.
29 ပါယ် တီ, ဆေ ဘေ ဟဲ့ နပ် ဇဝ် ယေဆူ မိုဝ်း နဝ်း ဆိူဝ် နဝ်း မှာန်, ဘေ ဒီ ဘော နပ် လွင် ဂေ အီ ဘူင် ဒူပ် နာ မုး နာ မှာန်, ဂေ မုး ဂွန် ဇဝ်ဖြာ.

1JN 3
1 တဲး ဘေ ကာဒွါ့ ကာဖာ ခဲ့ ရွက့် ဇဝ်ဖြာ ဒီ အေ. အန် ဟဲ့ ရွက့် အေ ကော တဝ်း, အေ မုး ဂွန် ဇဝ်ဖြာ. န့ မိူဝ် ဟဲ့ မှာန်, အေ ဟဲ့ ဘဲန် ဂွန် ဇဝ်ဖြာ. ခုဝ်, ဒူအီ ဒဲင် ကာဒါယ် နီ တူ နပ် အေ ကူပ် တူ နပ် ဂေ ဇဝ်ဖြာ.
2 အိုယ် ဘေ ဂိုက် ပီ ရွက့် အုဝ်, ဒေါ တီ နီ အေ ဟဲ့ ဟွတ့် ဘဲန် ဂွန် ဇဝ်ဖြာ. အေ ပီ ဆ နပ် ဆီချာ နာ အာတ့် အေ ဒီ ပါယ် မှဝ် မိူဝ်, အေ ယီ နပ် ဆေ ဇဝ် ယေဆူ ဟီ တး, အေ ဒီ ပီ အန်. အေ မိူဝ် ဒီ ယိုဝ် အန် ဇဝ် ခဲ့ ပီ ပါယ် အန်.
3 ပါယ် တီ, အာဆေ နှဝ့် န့ဒဝ့် ဇဝ် ယေဆူ, အန် ဒီ ဝဲန် မှာပ် ဒွန် မျုဝ်, တဲး အန် မိုဝ်း နဝ်း ဆီငါ ဘွတ်, တဲး နဝ်း အန် ပီ နဝ်း ဇဝ် ယေဆူ အီ ဟဲ့ ဆီငါ ဘွတ်.
4 အာဆေ ဘူင် မှာပ်, အန် ဟဲ့ ဘူင် လုတ့် ဒါရာ ဇဝ်ဖြာ. မှာပ် ဒွန် မျုဝ် ဟဲ့ ဟာယ် ကာဆဝ်, ဟဲ့ မိူက် ဘော ဘူင် ကာဘး ဒီ ဇဝ်ဖြာ.
5 ဘေ ယီ ဟဲ့ နပ်, ဇဝ် ယေဆူ ဟဲ့ တး, တဲး အန် ပွိုန် ဒီ ဂဝ်း ဝဲန် မှာပ် အေ. ဘေ မိူဝ် ဟဲ့ နပ်, အန် တူ မိုဝ်း မှာပ် မာဆေ.
6 အာဆေ ကွယ် ကာဒိုက် ကာဒဝ့် ဒီ ဇဝ် ယေဆူ, အန် တူ ဘူင် ဟာဝ် မှာပ် ပီ ဘြိမ်. အာဆေ ယီ ဘူင် ဟာဝ် မှာပ် ပီ ဘြိမ်, အန် တူ ဒွိုမ် နပ်, တူ ဒွိုမ် ယိုဝ် ဇဝ် ယေဆူ.
7 အိုယ် ဘေ အီ ပီ ဂွန် ပီ ရွက့် အုဝ်, ကွဲ့ တဲး အာဆေ ပွိုန် ဒီ ကာလုဝ် ဘေ. အာဆေ ဘူင် နာ ဆိူဝ် နာ မှာန်, အန် မိုဝ်း နဝ်း ဆိူဝ် နဝ်း မှာန် ပီ ဇဝ် ယေဆူ မိုဝ်း နဝ်း ဆိူဝ် နဝ်း မှာန်.
8 ဆေ ဒူအီ ယီ ဆီ နဲ့ ဘူင် မှာပ်, န့ မုး ဘုဝ် ကာနမ် အီ ဆီ အိုပ် အန်. ခုဝ်, ဘုဝ် ကာနမ် ဟဲ့ ဒွိုမ် ဘူင် မှာပ် ဆိန့် ဒေါ ဂုဝ် အန်. မာလဲ, ဂွန် ဇဝ်ဖြာ ဟဲ့ တး, တဲး အန် ပွိုန် ဒီ ပျာတ့် ဝဲန် ပီ ဘူင် ဘုဝ် ကာနမ် ဒွန် မျုဝ်.
9 ခုဝ်, အာဆေ ဟဲ့ ဘဲန် ဂွန် ဇဝ်ဖြာ, အန် ဟူ ဘူင် မှာပ်. ဇဝ်ဖြာ ဟဲ့ ဟပ် အာမျုဝ် ပီ ပါယ် အန် ခဲင် နဝ်း ဝီ တီ, ကွဲ့ တဲး အန် ဘူင် မှာပ် ပီ ဘြိမ်. ဇဝ်ဖြာ ဟဲ့ တဲး အန် ဘဲန် ဒူအီ ကာမာယ်.
10 န့ ဒီ ဘော လိုဝ်း ဆီချာ, တဲး အေ နပ် ဆီချာ, အာဆေ မုး ဂွန် ဇဝ်ဖြာ ဘော အာဆေ မုး ဂွန် ဘုဝ် ကာနမ်. အာဆေ တူ ဘူင် နာ မုး နာ မှာန်, တူ ရွက့် ဘီနွင် ဝေါဝဲ အန်, အန် တူ မုး ဂွန် ဇဝ်ဖြာ.
11 လွင် ပဲ့ ဟဲ့ ဒွိုမ် ယိုဝ် ဒွိုမ် ထူမ် ဘေ အူ ဆိန့် ဒေါ ဂုဝ် တွိုန်, န့ တဝ်း, တဲး အေ လာယ် ရွက့်.
12 ကွဲ့ တဲး ဘေ ပီ အာကန့် တွိုန်. အန် ဟဲ့ တဲး ဘုဝ် ကာနမ် အိုပ် အန်, ဝီ ငဝ်း ယမ် ဝါ အန်. အန် ငဝ်း ယမ် ဝါ အန် ကူပ် ပီ ဘူင် အန် ဟဲ့ မိူက်. ပီ ဘူင် ဝါ အန် ယီ ဟဲ့ ဆိူဝ် ဟဲ့ မှာန်.
13 အိုယ် ဘေ ဘီနွင်, ဆေ ဒူအီ ဒဲင် ကာဒါယ် နီ ဇွင့် ဘေ, ကွဲ့ တဲး နဝ်း ဘေ ဘ့လိူင်.
14 အေ ယီ ဟဲ့ နပ်, အေ ဟဲ့ ပွုန် ယမ်. ဟဲ့ နပ်, အေ ဟဲ့ ပွိုန် အာဆာက် ကာမာယ် ကူပ် ရွက့် အေ ဘီနွင် အေ. အာဆေ ယီ ဆီ ဇွင့် ဘီနွင် အန်, အန် ညှမ် ပွုန် ယမ်.
15 ခုဝ်, အာဆေ ဇွင့် ဘီနွင် အန်, န့ ပီ အန် ငဝ်း ယမ် အာဆာက် အီ. ဘေ ယီ ဟဲ့ နပ်, အာဆေ ငဝ်း အာဆာက် အီ, အန် တူ မိုဝ်း အာဆာက် ကာမာယ်.
16 န့ ပါယ် နီ, အေ ဒီ နပ် ပီ ပါယ် နဝ်း ရွက့်. ဇဝ် ယေဆူ ဟဲ့ ခမ် ဒီ ယမ် ကာဒါင် အေ. ခုဝ်, အေ လုဝ် ဝီ ခမ် ဒီ ယမ် ကာဒါင် ဘီနွင် အေ.
17 ဆေ န့ မိုဝ်း ဒူအီ အီ ဟဲ့ ခြမ်, ဟဲ့ မိုဝ်း ကြုဝ်ကြာမ် ကိူန်, အန် ပီ ဘော ဟဲ့ ယိုဝ် ဘီနွင် အန် ဟဲ့ အေတ့် ဟဲ့ ဂိန် မိူဝ်, ဆေ အန် ယီ တူ မိုဝ်း နဝ်း ကာဝေ, အန် တူ ရွက့် ပီ တဲး ဇဝ်ဖြာ အန် ရွက့်.
18 အိုယ် ဘေ အီ ပီ ဂွန် ပီ ရွက့် အုဝ်, ကွဲ့ တဲး အေ လာယ် ရွက့် မီ ခဲ့ ဂြုဝ်း ခဲ့ မူတ့် ပီယေန့်. တဲး အေ လာယ် ရွက့် ဘော ဘူင် နာ မုး နာ မှာန်.
19 ကူပ် လာယ် ရွက့် အေ, အေ ဒီ နပ် ဆီချာ, အေ ဟဲ့ ကာဒိုက် ကာဒဝ့် ဒီ နာ မုး နာ မှာန်. နဝ်း အေ မိူဝ် ဒီ ဒါခိုယ် ဆေ အေ ကွယ် ရိုမ် ဒူပ် ဇဝ်ဖြာ.
20 ဆေ နဝ်း အေ ယီ ဆီ ဒမ် မှာပ် ဒီ အေ, အေ မိူဝ် ဟဲ့ နပ်, ဇဝ်ဖြာ ဆီ တာင် လွှိုမ် နဝ်း အေ တီ. အန် ဘော ဟဲ့ နပ် တူတ့် ဒွန် မျုဝ်.
21 ဘေ ဘီနွင် ပီ ရွက့် အုဝ်, ဆေ နဝ်း အေ အာဝ် ဟူ မိုဝ်း ဒီ ဒမ် မှာပ် ဒီ အေ, အေ မိူဝ် ဒီ မိုဝ်း နဝ်း ယ ဒေါ ကွယ် အေ ဒီ အာတ့် ဇဝ်ဖြာ.
22 ခဲ့ ပီ ဆာခိုဝ် ပီ မှာန့် အေ ဒီ ဇဝ်ဖြာ, ဇဝ်ဖြာ မိူဝ် ဒွါ ဒီ အေ ကူပ် ဘူင် ဒူပ် အေ ပီ စ်ု အန် ဘော ပီ အိုင် အန်.
23 အန် ဇဝ် မိူဝ် ဟဲ့ စ်ု အေ, တဲး အေ ညှိုမ် ဘိုင် ပွုန် ဇဝ် ယေဆူ အီ မုး ဂွန် ဇဝ်ဖြာ, တဲး အေ လာယ် ရွက့်, တဲး န့ ဘော ဒူပ် ဒါရာ ပီ ဒွါ ဇဝ် ယေဆူ ဒီ အေ.
24 အာဆေ ဟဲ့ ဘူင် ဒူပ် ဒါရာ အန် ဇဝ်, အန် မိူဝ် ဟဲ့ ကွယ် ကာဒိုက် ကာဒဝ့် ဒီ အန် ဇဝ်. အန် ဇဝ် မိူဝ် ဟဲ့ ကွယ် ကာဒိုက် ကာဒဝ့် ဒီ ဝီ တီ. အီ တဲး အေ နပ်, ဇဝ်ဖြာ ကွယ် ရိုမ် ဒူပ် အေ, န့ ပါယ် နီ. န့ မုး နဝ်း ဖွိုမ် ဇဝ်ဖြာ ပဲ့ ဟဲ့ ဒွါ အန် ဒီ အေ, အန် တဲး အေ နပ်.

1JN 4
1 အိုယ် ဘေ ဘီနွင် ပီ ရွက့် အုဝ်, ကွဲ့ တဲး ဘေ ညှိုမ် ဒွန် အီ အီ တဝ်း, အန် ဟဲ့ မိုဝ်း နဝ်း ဖွိုမ် ဇဝ်ဖြာ. တဲး ဘေ ဆာခိ ဒီ ယွတ်, ယုဝ် န့ မုး တူ မုး နဝ်း ဖွိုမ် ဇဝ်ဖြာ. ခုဝ်, န့ ဟဲ့ မိုဝ်း ကိူန် ဂေ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ. ဂေ ဟဲ့ ဟာဝ် ဒွန် နာ ဒွန် ပ့လုဝ့် ဒဲင် ကာဒါယ် နီ.
2 ဆေ ဘေ ဆီ နပ် အီ မုး တူ မုး နဝ်း ဖွိုမ် ဇဝ်ဖြာ, ဘေ လုဝ် ဆာခိ ဒီ ယွတ် ပီ ညှိုမ် ဂေ. ဒွန် အီ အီ တဝ်း, ဇဝ် ယေဆူ ဟဲ့ ဘဲန် ဒူအီ, နဝ်း ဖွိုမ် အန် ဟဲ့ မုး နဝ်း ဖွိုမ် ဇဝ်ဖြာ.
3 အာဆေ ယီ တူ တဝ်း, အန် ညှိုမ် ဇဝ် ယေဆူ, နဝ်း ဖွိုမ် အန် တူ မုး နဝ်း ဖွိုမ် ဇဝ်ဖြာ. န့ မုး နဝ်း ဖွိုမ် ဒူအီ တွိုန်, အီ မုး ရန်ဆူ ဇဝ် ယေဆူ, အီ ကာဘး ဒီ အန် ဇဝ် ဆေဆေ. ဘေ မိူဝ် ဟဲ့ ဒွိုမ် ယိုဝ် အီ တဝ်း, ဝီ တီ ဒီ တး. မာလဲ, ဒေါ တီ နီ ဒူအီ အီ မိုဝ်း နဝ်း ဖွိုမ် အန်, ဂေ ဟဲ့ ဟွတ့် တး ကွယ် ဒဲင် ကာဒါယ် နီ.
4 အိုယ် ဘေ အီ ပီ ဂွန် ပီ ရွက့် အုဝ်, ဘေ ဟဲ့ ဘဲန် ဒူအီ ပီ အိုပ် ဇဝ်ဖြာ. ဘေ မိူဝ် ဟဲ့ အွင် ဂေ ဒူအီ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ တီ, ကူပ် ဟဲ့ ကွယ် နဝ်း ဖွိုမ် ဇဝ်ဖြာ ခဲင် နဝ်း ဘေ. နဝ်း ဖွိုမ် ဇဝ်ဖြာ တီ, ဟဲ့ မိုဝ်း အာဖုင် ဒင်ခုဝ် တာင် လွှိုမ် ရန်ဆူ ဇဝ် ယေဆူ အီ ကွယ် ဒဲင် ကာဒါယ် နီ.
5 ဖိုင် ဂေ တီ, ဂေ မုး ဒူအီ ဒဲင် ကာဒါယ် နီ. ဂေ ဘော ကာလာင် အာမျုဝ် ပီ ကာဖာ ဂေ ဒူအီ အီ ကွယ် ဒဲင် ကာဒါယ် နီ. ဒူအီ အီ ကွယ် ဒဲင် ကာဒါယ် နီ မိူဝ် ဒီ ဘော ထူမ် ဂြုဝ်း ဂေ.
6 အီ မုး အေ, အေ မုး ဒူအီ ပီ အိုပ် ဇဝ်ဖြာ. အာဆေ ဟဲ့ နပ် ဇဝ်ဖြာ, အန် ဒီ ထူမ် ဂြုဝ်း အေ. အာဆေ တူ မုး ဒူအီ ပီ အိုပ် ဇဝ်ဖြာ, အန် တူ ထူမ် ဂြုဝ်း အေ. ပါယ် တီ, အေ ဒီ ဘော နပ် ဆီချာ, အာဆေ မိုဝ်း နဝ်း ဖွိုမ် အီ မှာန် ဘော အာဆေ မိုဝ်း နဝ်း ဖွိုမ် အီ တူ မှာန်.
7 အိုယ် ဘေ ဘီနွင် ပီ ရွက့် အုဝ်, တဲး အေ လာယ် ရွက့်. ခုဝ်, ဇဝ်ဖြာ တဲး အေ မိုဝ်း နဝ်း ရွက့်. အာဆေ မိုဝ်း နဝ်း ရွက့်, အန် မုး ဂွန် ဇဝ်ဖြာ, အန် ဘော နပ် ဇဝ်ဖြာ.
8 အာဆေ တူ မိုဝ်း နဝ်း ရွက့်, အန် တူ နပ် ဇဝ်ဖြာ. ခုဝ်, ဇဝ်ဖြာ မိုဝ်း နဝ်း ရွက့်.
9 ဇဝ်ဖြာ ဟဲ့ ဘျ နဝ်း ရွက့် အန် ပါယ် နီ. အန် ဇဝ် ပီ ဘော မိုဝ်း ဂွန် မီ အူ ဝီ မိူဝ်, အန် ယီ တိုယ် ဂွန် အန် တီ, တဲး အန် လူင် ဒဲင် ကာဒါယ် နီ, တဲး အန် ပွိုန် ဒီ ဒွါ အာဆာက် ကာမာယ် ဒီ အေ.
10 နဝ်း ရွက့် ပီ တဝ်း အုဝ် တီ, အာဝ် မုး အေ အီ ရွက့် ဇဝ်ဖြာ. န့ မုး ဇဝ်ဖြာ အီ ဟဲ့ ရွက့် အေ. အန် ဟဲ့ တိုယ် ဂွန် အန် တး လူင် ဒဲင် ကာဒါယ် နီ ဘော ခမ် ဒီ ယမ် ကာဒါင် အေ, တဲး အန် ဂဝ်း ဝဲန် မှာပ် အေ.
11 အိုယ် ဘေ ဘီနွင် ပီ ရွက့် အုဝ်, ကူပ် ဟဲ့ ရွက့် ဇဝ်ဖြာ ဒီ အေ ပါယ် တီ, အေ မိူဝ် ဟဲ့ လုဝ် လာယ် ရွက့်.
12 အာဝ် မိုဝ်း အာဆေ အီ ဟဲ့ ဒွိုမ် ယိုဝ် ဇဝ်ဖြာ. ဆေ အေ ယီ လာယ် ရွက့်, ဇဝ်ဖြာ ဒီ ကွယ် ကာဒိုက် ကာဒဝ့် ဒီ အေ. နဝ်း ရွက့် အန် ဇဝ် မိူဝ် ဒီ နုဝ့် ခဲင် နဝ်း အေ.
13 ဇဝ်ဖြာ ဟဲ့ ဒွါ နဝ်း ဖွိုမ် အန် ဒီ အေ. ခုဝ်, အေ နပ် ဆီချာ, ဇဝ်ဖြာ ဟဲ့ ကာဒိုက် ကာဒဝ့် ဒီ အေ, ဘော အေ ဟဲ့ ကာဒိုက် ကာဒဝ့် ဒီ ဇဝ်ဖြာ.
14 ယေ ယီ ဟဲ့ ဟွတ့် ယိုဝ်, ဟဲ့ ဝီ ကာလာင် ဒီ ဒွန် အီ လွင် ဇဝ်ဖြာ အီ မုး ဂုန့် အေ, အန် ဟဲ့ တိုယ် တး ဂွန် အန်, တဲး အန် ချွတ် ဒူအီ ဒဲင် ကာဒါယ် ဘောကာဂ့လျီတ်.
15 အာဆေ တဝ်း, ဇဝ် ယေဆူ မုး ဂွန် ဇဝ်ဖြာ, ဒူအီ ဝီ တီ ဟဲ့ ကာဒိုက် ကာဒဝ့် ဒီ ဇဝ်ဖြာ. ဇဝ်ဖြာ မိူဝ် ဟဲ့ ကာဒိုက် ကာဒဝ့် ဒီ အန်.
16 ခုဝ် အန် တီ အေ ဟဲ့ နပ်, ဟဲ့ ပွိုန် ညှိုမ်, ဇဝ်ဖြာ ဟဲ့ ရွက့် အေ. ဇဝ်ဖြာ မိုဝ်း နဝ်း ရွက့်. ဒူအီ ဒွန် အီ အီ မိုဝ်း နဝ်း ရွက့် မိူဝ်, အန် ဟဲ့ ကာဒိုက် ကာဒဝ့် ဒီ ဇဝ်ဖြာ. ဇဝ်ဖြာ မိူဝ် ဟဲ့ ကာဒိုက် ကာဒဝ့် ဒီ အန်.
17 ဆေ အေ ကာဒိုက် ကာဒဝ့် ဒီ ဇဝ်ဖြာ ပါယ် တီ, နဝ်း ရွက့် ဇဝ်ဖြာ ကော နုဝ့် ခဲင် နဝ်း အေ. အေ မိူဝ် ဒီ မိုဝ်း နဝ်း ယ ပန် ဒီ ဇမ် ဆီငဲ ဒီ ဆုင်ဖျာတ် အန် ဇဝ် အာမူ အီ. ခုဝ်, ဒေါ ကွယ် အေ ဒဲင် ကာဒါယ် နီ, အေ မိူဝ် ဘူင် ပီ ဒွိုမ် ဘူင် ဇဝ် ယေဆူ.
18 ဆေ အေ ရွက့်, အေ မိူဝ် တူ ယုဝ်. ဆေ အေ ရွက့် ဆီချာ, န့ ဘော ပဲ ဒီ ဆုတ့် တဝ် နဝ်း ယုဝ်. ပီ ယုဝ် အေ, အေ ယုဝ် ဒီ ခမ် မှာပ်. ခုဝ်, အာဆေ ဆီ မိုဝ်း နဝ်း ယုဝ်, အန် ညှမ် ရွက့် ဆီချာ.
19 အေ မိုဝ်း နဝ်း ရွက့် ကူပ် ဟဲ့ ရွက့် ဇဝ်ဖြာ အေ ဒီ အာတ့်.
20 ဆေ န့ မိုဝ်း ဒူအီ အီ တဝ်း, “အုဝ် ဟဲ့ ရွက့် ဇဝ်ဖြာ.” အန် ယီ ဆီ ဇွင့် ဘီနွင် အန်, ဒူအီ ဝီ တီ ကာလုဝ်. ခုဝ်, ဆေ အန် တူ ပွိုန် ရွက့် ဘီနွင် ပဲ့ ဟဲ့ ယိုဝ် အန်, အန် တူ ပွိုန် ရွက့် ဇဝ်ဖြာ ပီ တူ ပွိုန် ယိုဝ် အန်.
21 ခုဝ်, ဇဝ် ယေဆူ ဟဲ့ ဒွါ ဒါရာ ဒီ အေ. အန် တဝ်း, အာဆေ ရွက့် ဇဝ်ဖြာ, အန် ဒီ လုဝ် ရွက့် ဘော ဘီနွင် အန်.

1JN 5
1 အာဆေ ညှိုမ်, ဇဝ် ယေဆူ မုး အန် ဇဝ် ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, ဒူအီ ဝီ တီ ဟဲ့ ဘဲန် ဂွန် ဇဝ်ဖြာ. အာဆေ ရွက့် ဂုန့် အန် ဇဝ်, အန် ဒီ ဘော ရွက့် ဘော ဂွန် အန်.
2 အေ ဒီ နပ် အေ ရွက့် ဂေ အီ မုး ဂွန် ဇဝ်ဖြာ ပါယ် နီ. ဆေ အေ ရွက့် ဇဝ်ဖြာ ဘော ဘူင် ဒူပ် ပီ စ်ု အန် ဒီ အေ, အေ ဒီ ရွက့် ဘော ဂေ အီ မုး ဂွန် ဇဝ်ဖြာ.
3 ဆေ အေ ရွက့် ဇဝ်ဖြာ, အေ ဒီ ဘော ဘူင် ပီ စ်ု အန် အေ ဘူင်. ပီ စ်ု ဇဝ်ဖြာ ဒီ အေ တီ, အာဝ် မုး အီ ညှာပ် ဘူင်.
4 ခုဝ်, ဂွန် ဇဝ်ဖြာ ဒွန် အီ, ဂေ ဒီ အွင် ဒွန် မျုဝ် အီ ကွယ် ဒဲင် ကာဒါယ်. ဂေ ဟဲ့ အွင် ဒွန် မျုဝ် ဒဲင် ကာဒါယ် နီ ကူပ် မိုဝ်း ဂေ နဝ်း ညှိုမ်.
5 န့ မုး အာဆေ အီ ဟဲ့ အွင် ဒွန် မျုဝ် အီ ကွယ် ဒဲင် ကာဒါယ် နီ.း န့ မုး မီ ဂေ အီ ညှိုမ်, ဇဝ် ယေဆူ မုး ဂွန် ဇဝ်ဖြာ. ဂေ ဟဲ့ ပဲ ဟဲ့ အွင်.
6 ဒေါ တး ဇဝ် ယေဆူ အန် ဟဲ့ ခမ် ဒီ စိုပ် ခဲင် အိုမ် ဘော ခမ် ဒီ ယမ်, တဲး နှာမ် အန် လေး. အာဝ် မုး, အန် ခမ် မီ ဒီ စိုပ် ခဲင် အိုမ်. အန် ဟဲ့ ခမ် ဒီ စိုပ် ခဲင် အိုမ် ဘော ခမ် ဒီ ယမ် တဲး နှာမ် အန် လေး.
7 နဝ်း ဖွိုမ် ဇဝ်ဖြာ မိူဝ် ဟဲ့ ဘဲန် ဆက်ဆေ, ကာလာင် လွင် အန် တီ. နဝ်း ဖွိုမ် ဇဝ်ဖြာ တီ, အာဝ် ပွိုန် ကာလုဝ် ဒေါ မှဝ်. အန် ကာလာင် နာ မုး နာ မှာန် ဆေဆေ.
8 ပါယ် တီ, န့ ဟဲ့ မိုဝ်း အူယ် မျုဝ် အီ ဘဲန် ဆက်ဆေ, ကာလာင် လွင် ဇဝ် ယေဆူ. န့ မုး နဝ်း ဖွိုမ် ဇဝ်ဖြာ, ဘော အိုမ်, ဘော နှာမ်. အူယ် မျုဝ် တီ, ဟဲ့ လာယ် ဖြူမ် ဒီ ကာလာင် ဘဲန် အူ မျုဝ်.
9 ဆေ န့ မုး ပီ ကာလာင် ဒူအီ, အေ နပ် ဒီ ညှိုမ်. ဆေ န့ ယီ မုး ပီ ကာလာင် ဇဝ်ဖြာ, န့ ဟဲ့ ဝဲ မွှိုမ် ညှိုမ်. ခုဝ်, ဟဲ့ မုး ဇဝ်ဖြာ အီ ဟဲ့ ကာလာင် လွင် ဂွန် အန် တီ.
10 ပါယ် တီ, အာဆေ ညှိုမ် ဂွန် ဇဝ်ဖြာ တီ, အန် ဟဲ့ မိုဝ်း ဆက်ဆေ အီ ကာလာင် လွင် ဇဝ် ယေဆူ ခဲင် နဝ်း အန်. အာဆေ ယီ တူ ညှိုမ် ဇဝ်ဖြာ, န့ ပီ အန် တဝ်း, ဇဝ်ဖြာ ဆီမာ ကာလုဝ်. ခုဝ်, အန် တူ ညှိုမ် ပဲ့ ဟဲ့ ကာလာင် ဇဝ်ဖြာ လွင် ဂွန် အန် တီ.
11 မာလဲ, ဇဝ်ဖြာ ဟဲ့ တဝ်း, အန် ဟဲ့ ဒွါ အာဆာက် ကာမာယ်. ဇဝ်ဖြာ ဟဲ့ ဒွါ အာဆာက် ကာမာယ် တီ ဒီ အေ ကူပ် ညှိုမ် ဘိုင် အေ ဇဝ် ယေဆူ အီ မုး ဂွန် ဇဝ်ဖြာ တီ.
12 အာဆေ ညှိုမ် ဘိုင် ဂွန် ဇဝ်ဖြာ, အန် ဟဲ့ ပွိုန် အာဆာက် ကာမာယ်. အာဆေ တူ ညှိုမ် ဂွန် ဇဝ်ဖြာ, အန် တူ ပွိုန် အာဆာက် ကာမာယ်.
13 အုဝ် ဟဲ့ ဒဲမ် လွင် အန် တီ ဒီ ဘေ အီ ဟဲ့ ညှိုမ် ဂွန် ဇဝ်ဖြာ, တဲး ဘေ နပ်, ဘေ ဟဲ့ ပွိုန် အာဆာက် ကာမာယ် အီ ကွယ် ဆေဆေ.
14 ဒေါ ဟဲ့ ကွယ် ဆာခိုဝ် အေ ဒီ အာတ့် ဇဝ်ဖြာ, နဝ်း ယ အေ ဒီ လိုဝ်း ဆီချာ. ဆေ အေ ဆာခိုဝ် မှာန့် ဘော မုး မျုဝ် မှဝ်, ဆေ န့ မုး အီ လဝ့် နဝ်း အန် ဇဝ်, အန် မိူဝ် ဒီ ထူမ် ဂြုဝ်း ပီ ဆာခိုဝ် အေ.
15 ဆေ အေ ဟဲ့ နပ်, အန် ဇဝ် ဟဲ့ ထူမ် ဂြုဝ်း ပီ ဆာခိုဝ် ပီ မှာန့် အေ, အေ မိူဝ် ဟဲ့ နပ် အန် ဟဲ့ ဒွါ ခဲ့ ပီ ဆာခိုဝ် ပီ မှာန့် အေ.
16 ဆေ န့ မိုဝ်း အီ ဟဲ့ ယိုဝ်, ဘီနွင် အန် ဟဲ့ ဘူင် မှာပ် အီ မုး မှာပ် ပီ ဒီ ဂဝ်း ဝဲန် ဇဝ်ဖြာ, တဲး အန် ဆာခိုဝ် ဒီ ဇဝ်ဖြာ, တဲး ဇဝ်ဖြာ ဒွါ အာဆာက် ဒီ ဘီနွင် အန် အီ ဟဲ့ ဘူင် မှာပ် ဇိုဝ် တီ. အာတီ အုဝ် ကာလာင် မီ လွင် ဂေ အီ ဘူင် မှာပ် ပီ ဒီ ဂဝ်း ဝဲန် ဇဝ်ဖြာ. န့ ဘော မိုဝ်း မှာပ် ပီ တူ ဂဝ်း ဝဲန် ဇဝ်ဖြာ. အုဝ် တူ တဝ်း, တဲး ဘေ ဆာခိုဝ် ဒီ ဇဝ်ဖြာ လွင် မှာပ် ဇိုဝ် တီ.
17 ပီ ဘူင် ကာလိုပ် အေ ဒွန် မျုဝ်, န့ ဘဲန် မှာပ် အီ တဲး ဒူအီ ယမ်. မာလဲ, ဇဝ်ဖြာ ဒီ ဂဝ်း ဝဲန် မှာပ် တီ.
18 အေ နပ်, ဂေ အီ ဟဲ့ ဘဲန် ဂွန် ဇဝ်ဖြာ, ဂေ တူ ဘူင် ဟာဝ် မှာပ် ပီ ဘြိမ်. ခုဝ်, ဂွန် ဇဝ်ဖြာ အူ ဝီ တွိုန်, အန် ဒီ ယွတ် လိုမ်လာ ဂေ. ဘုဝ် ကာနမ် မိူဝ် တူ ပွိုန် ဒီ တာ ဒိုဝ်, တာ ပါ ဂေ.
19 အေ ယီ ဟဲ့ နပ်, အေ ဟဲ့ ဘဲန် ဂွန် ဇဝ်ဖြာ. အေ မိူဝ် ဟဲ့ နပ်, ဘုဝ် ကာနမ် ဟဲ့ အိုပ် ဂေ ဒူအီ ဘောကာဂ့လျီတ် အီ ကွယ် ဒဲင် ကာဒါယ်.
20 အေ ဟဲ့ နပ် ဂွန် ဇဝ်ဖြာ ဟဲ့ တး, တဲး အန် ဒွါ အာငျာန် ဒီ အေ, တဲး အေ နပ် ဇဝ်ဖြာ အီ ဟဲ့ မှာန် ဟဲ့ မုး. အေ မိူဝ် ဟဲ့ ကွယ် ကာဒိုက် ကာဒဝ့် ဒီ ဇဝ်ဖြာ အီ ဟဲ့ မှာန် ဟဲ့ မုး. အေ ဘော ကွယ် ကာဒိုက် ကာဒဝ့် ဒီ ဇဝ် ယေဆူ အီ မုး ဂွန် ဇဝ်ဖြာ. အန် ဇဝ် တီ ဟဲ့ မုး ဇဝ်ဖြာ အာခါခ်ု ဘော နပ် ဒီ ဒွါ အာဆာက် ကာမာယ် အီ ကွယ် ဆေဆေ.
21 အိုယ် ဘေ အီ ပီ ဂွန် ပီ ရွက့် အုဝ်, တဲး ဘေ ဆာဒိက်. တဲး ဘေ ဝး အာရိုပ် ရာင်, ကွဲ့ တဲး ဘေ ကြိုပ်.

2JN 1
1 အုဝ် အီ မုး ဒါ တာင်, အုဝ် ဒဲမ် ပဲ့ နီ တိုယ် ဒီ နာင် အီ မုး ဒူအီ ပီ ရဝ်း ဇဝ်ဖြာ. အုဝ် ဒဲမ် ဘော ဒီ ဂွန် အန် ဂေ ဒွန် အီ. ဘေ မုး ဒူအီ ပီ ရွက့် အုဝ် အာခါခ်ု. အာဝ် ဝန် မီ အုဝ် ဟဲ့ ရွက့် ဘေ, ဘော ဂေ အီ နပ် နာ မုး နာ မှာန် ဒွန် အီ ဟဲ့ ရွက့် ဘေ.
2 ယေ ရွက့် ဘေ ကူပ် ဟဲ့ မိုဝ်း ယေ နာ မုး နာ မှာန် ခဲင် နဝ်း ယေ. န့ ဒီ ဘော ကွယ် ပါယ် တီ ဆေဆေ.
3 တဲး ဇဝ်ဖြာ အီ မုး ဂုန့် အေ ဘော ဇဝ် ယေဆူ အီ မုး ဂွန် ဇဝ်ဖြာ ကာဝေ အေ ဘော ဂေဇူ အေ. တဲး အန် ဇဝ် ဒွါ ဘော နဝ်း ဂျီတ် ဒီ အေ. တဲး အေ ရွက့် ဘော ဘူင် နာ မုး နာ မှာန် ဆေဆေ.
4 အုဝ် ဟဲ့ ယိုဝ်, ဂေ ဂွန် မဲ နာင် မင် အီ ဟဲ့ ဒူပ် နာ မုး နာ မှာန်, ဘူင် ဒူပ် ပီ စ်ု ဇဝ်ဖြာ အီ မုး ဂုန့် အေ. ခုဝ်, အုဝ် ဟဲ့ ခူယ် ကာဆဝ်.
5 ဒေါ တီ နီ အုဝ် ဒဲမ် ဒီ မဲ နာင်, တဲး ဘေ လာယ် ရွက့်. အာတီ, အာဝ် မုး ဒါရာ ကာမာယ် ပီ ဒဲမ် အုဝ်. ဇဝ်ဖြာ ဟဲ့ စ်ု အေ လာယ် ရွက့် အူ ဆိန့် ဒေါ ဂုဝ် အန်.
6 ဆေ မဲ ရွက့် ပါယ် တီ, န့ တဲး မဲ ဘူင် ဒူပ် ဂြုဝ်း ပီ ဒမ် အုန် ဇဝ်ဖြာ. ဂြုဝ်း တီ အေ ဟဲ့ ဒွိုမ် ထူမ် အူ ဆိန့် ဒေါ ဂုဝ် အန်. န့ တဝ်း, တဲး အေ ရွက့် ဆေဆေ.
7 ဒူအီ အီ ဆီမာ ကာလုဝ် ဟဲ့ ကိူန်. ဂေ ဟဲ့ ကွယ် ဒွန် နာ ဒွန် ပ့လုဝ့် ဒဲင် ကာဒါယ် နီ. ဒူအီ ဇိုဝ် တီ, ဂေ တူ ညှိုမ်, ဇဝ် ယေဆူ ဟဲ့ တး ဘဲန် ဒူအီ. ဘော ဒူအီ ဝီ ဆီမာ ကာလုဝ် ဘော ဘဲန် ရန်ဆူ အီ ကာဘး ဒီ ဇဝ် ယေဆူ တွိုန်, အန် မုး ဒူအီ ဇိုဝ် တီ.
8 ခုဝ် အန် တီ တဲး ဘေ ဆာဒိက် ဒုဝ် ဘေ, ကွဲ့ တဲး ပီ ဘူင် ဘေ စှိုမ် ဟြာယ် ပီယေန့်. တဲး ဘေ ပွိုန် အာဂျိုဝ် အန်, တဲး န့ ကော ဇေ့ဇုင်.
9 အာဆေ ယီ ဘူင် ပီ အိုင် အန်, တူ ထူမ် တူ ဒိုဝ်း ပီ မာနုဝ် ဇဝ် ယေဆူ, န့ ပီ ဇဝ်ဖြာ တူ ကွယ် ခဲင် နဝ်း အန်. အာဆေ ထူမ် ပီ မာနုဝ် ဇဝ် ယေဆူ, အန် ဟဲ့ မိုဝ်း ဇဝ်ဖြာ, မိုဝ်း ဘော ဇဝ် ယေဆူ ခဲင် နဝ်း အန်.
10 ဆေ န့ မိုဝ်း ဒူအီ အီ တး ဒူင် ကွယ် ဘေ, ဆေ အန် တူ ကာလာင် ပီ ပီ မာနုဝ် အုဝ် နီ, ကွဲ့ ရွုး အန်, ကွဲ့ ဘာင် အန် လိုပ် ခဲင် ကာင် ဘေ.
11 ခုဝ်, ဆေ ဘေ ရွုး ဒူအီ ဝီ တီ, န့ ပီ ဘော ဘေ ဟဲ့ ဘဲန် ဂိုက် အန်, ဘူင် အီ ဟာယ် အီ မိူက် ဒူပ် အန်.
12 အုဝ် ပီ ဘော ဟဲ့ မိုဝ်း ပီ ဒီ ဒဲမ် ကိူန် တိုယ် ဒီ ဘေ မိူဝ်, အုဝ် တူ ဆီ ဒိုဝ်း နမ်မိုက် ဒဲမ် ဒီ ဇေ. အုဝ် ဆီ ဟာဝ် ဇမ် ဒူင် ကွယ် ဘေ, တဲး အေ ပွိုန် ဒီ လာယ် ကာမွုန်, တဲး နဝ်း ဒါခိုယ် အေ ကော နုဝ့် လုတ့်.
13 ဂေ ဂွန် ဝါ မဲ နာင်, အီ မုး ဒူအီ ပီ ရဝ်း ဇဝ်ဖြာ, ဂေ ဟဲ့ နမ်လှုဝ်း မဲ နာင်.

3JN 1
1 အုဝ် အီ မုး ဒါ တာင်, အုဝ် ဒဲမ် ပဲ့ နီ, တိုယ် ဒီ မဲ အာဂါယူ အီ မုး ဂိုက် ပီ ရွက့် အုဝ် ခါခ်ု.
2 အိုယ် ဂိုက် ပီ ရွက့် အုဝ်, အုဝ် ဆာခိုဝ် ဒါင် မဲ, တဲး မဲ ကွယ် ဒါခိုယ် ပ့လူမ် ခ. တဲး ဒုဝ် ဘူင့် မဲ ဒါခိုယ် ပီ နဝ်း မဲ ဟဲ့ ဒါခိုယ်.
3 နဝ်း အုဝ် ဟဲ့ ဒါခိုယ် ကာဆဝ် ဒေါ ယိုဝ် အုဝ် ဂေ ဘီနွင် မင် အီ, ဂေ ဟဲ့ တး ကာလာင် လွင် ဟဲ့ ညှိုမ် ဆီချာ မဲ အီ မုး အီ မှာန်. ဂေ ကာလာင် ဘော လွင် ဘူင် မဲ နာ မုး နာ မှာန်.
4 ဆေ အုဝ် ယိုဝ်, ဂွန် အုဝ် ဟဲ့ ဘူင် နာ မုး နာ မှာန်, န့ တဲး နဝ်း အုဝ် ဒါခိုယ် ကာဆဝ်. အာဝ် မိုဝ်း မာဆေ အီ ဒီ တဲး အုဝ် ဒါခိုယ် လွှိုမ် တီ.
5 အိုယ် ဂိုက် ပီ ရွက့် အုဝ်, မဲ ဟဲ့ စွယ် ဆီချာ ဂေ ဘီနွင် ဘော ဂေ ပီ တူ ဒွိုမ် နပ် မဲ. မဲ ဟဲ့ ရွုး ဆီချာ ဂေ.
6 ဒူအီ ဂေ တီ ဟဲ့ ကာလာင် ပီ ပါယ် မဲ ဒီ ရွက့် ဂေ. ဂေ ကာလာင် တဲး ဒွန် အီ ခဲင် ဖိုင် ဇဝ် ယေဆူ ထူမ်. ဆေ မဲ ဘော စွယ် ဂေ ခဲ့ ကာအာပ် စွယ် ခြာဝ် န့တေန့် ဒူအီ အီ ဘူင် ဂါန် ဇဝ်ဖြာ, ဘော အာတီ ဟဲ့ မုး ဟဲ့ မွှိုမ်.
7 ခုဝ်, ဒူအီ ဂေ တီ, ဂေ လေး ဟာဝ် ဒူပ် န့တေန့် ကူပ် ညှိုမ် ဂေ ဇဝ် ယေဆူ. ဂေ မိူဝ် တူ ဒိုဝ်း တူ လုဝ် ပီ စွယ် ဒူအီ အီ တူ နပ် ဇဝ်ဖြာ.
8 ပါယ် တီ, အေ လုဝ် စွယ် ဒူအီ ဇိုဝ် တီ, တဲး အေ ဘူင် ရိုမ် ဂါန် အီ ကာလာင် ဒီ အီ လွင် နာ မုး နာ မှာန်.
9 အုဝ် ဟဲ့ ဒဲမ် ပဲ့ တိုယ် ဒီ ဂေ ဒူအီ ခဲင် ဖိုင် ဇဝ် ယေဆူ. မာလဲ, န့ မုး အာတာယောတာယာပ်, အန် ဆီ ဘဲန် ဒါ တာင် အီ ယဲတ့် အီ ဟဝ်. အန် ယီ တူ ဆီ ဖြူမ် ရိုမ် ဒူပ် ယေ.
10 ဆေ အုဝ် ဟီ တး ဒူင် ကွယ် မဲ, အုဝ် ဒီ ကာလာင် လွင် ပီ ဘူင် အန်. အန် ဟဲ့ ကာယွင့် ယေ ဘော ကာလာင် အီ တူ မွှိုမ် လွင် ယေ. အန် ဟဲ့ ဘူင် ခဲ့ တီ, ယီ ညှမ် ဘြေ့ ဒီ နဝ်း အန်. ဂေ ဘီနွင် မိူဝ်, အန် တူ ရွုး. ဒဲင် တီ, အန် ပီ ဝီ ခြဲ ဘော ဂေ အီ ဟဲ့ မိုဝ်း နဝ်း ဆီ ရွုး. အန် ဘော ဟုဝ် လေး ဂေ ခဲင် ဖိုင် ဇဝ် ယေဆူ.
11 အိုယ် ဂိုက် ပီ ရွက့် အုဝ်, ကွဲ့ တဲး မဲ ညိုင် မျုဝ် အီ တူ ဘွတ် အီ တူ မွှိုမ်. တဲး မဲ ညိုင် မျုဝ် အီ ဘွတ် အီ မွှိုမ်. အာဆေ ဘူင် နာ ဘွတ် နာ မွှိုမ်, အန် မုး ဂွန် ဇဝ်ဖြာ. အာဆေ တူ ဘူင် နာ ဘွတ် နာ မွှိုမ်, အန် တူ ဒွိုမ် နပ်, ဒွိုမ် ယိုဝ် ဇဝ်ဖြာ.
12 ဒွန် အီ ဟဲ့ ကာလာင် နာ မွှိုမ် လွင် အာဒေမေတ် တွိုန်. ပီ ဘူင် အန် နာ မုး နာ မှာန် ဒွန် မျုဝ် ဟဲ့ ဘျ ခဲ့ မွှိုမ် အန်. ဘော ယေ ဟဲ့ ကာလာင် နာ မွှိုမ် လွင် အန်. မဲ မိူဝ် ဟဲ့ နပ်, လွင် ပီ ကာလာင် ယေ တီ ဟဲ့ မှာန်.
13 အုဝ် ပီ ဘော ဟဲ့ မိုဝ်း ကိူန် ပီ ဒီ ဒဲမ် တိုယ် ဒီ မဲ မိူဝ်, အုဝ် တူ ဆီ ဒိုဝ်း နမ်မိုက် ဒဲမ် ဒီ ဇေ.
14 အာဝ် လှေန့် အုဝ် ဒီ တး ဇမ် ဒူင် ကွယ် မဲ. ပန် အန် တီ, အာယ် ဒီ ပွိုန် ဒီ လာယ် ကာမွုန် လာယ် ယိုဝ်.
15 တဲး မဲ ဒါခိုယ် ဂျာမ်ဆာ. ဂေ ဂိုက် ဒွန် အီ အီ ကွယ် ဒူပ် အုဝ်, ဂေ နမ်လှုဝ်း မဲ. တဲး မဲ ကာလာင် ဒီ ဂိုက် အီ ကွယ် ရိုမ် ဒူပ် မဲ လွင် ပီ နမ်လှုဝ်း အုဝ် ဘော ဒီ ဂေ ဒွန် အီ.

JUD 1
1 အုဝ် အာယူဒါ အီ မုး ဝါ အာယာကူပ် တွိုန်, အုဝ် ဘော မုး ဒဲစေန့် ဇဝ် ယေဆူ. အုဝ် ဒဲမ် ပဲ့ နီ တိုယ် ဒီ ဘေ ဒူအီ ပဲ့ ဟဲ့ ရဝ်း ဇဝ်ဖြာ. ဇဝ်ဖြာ မိူဝ် ဟဲ့ ရွက့် ဘေ. ဘော ဇဝ် ယေဆူ ဟဲ့ ဘ်ု ရိတ် အာဆာက် ဘေ.
2 တဲး ဇဝ်ဖြာ ဒွါ ကိူန် နဝ်း ရွက့် ကာဝေ ဘော နဝ်း ဂျီတ် ဒီ ဘေ.
3 အိုယ် ဘေ ဂိုက် ပီ ရွက့် အုဝ်, အုဝ် ဟဲ့ ခြာမ် ဒီ ဒဲမ် ပဲ့ တိုယ် ဒီ ဘေ လွင် ဇဝ်ဖြာ အီ ဟဲ့ ချွတ် အေ ဒွန် အီ. အုဝ် ယီ ဟဲ့ နပ် အူ ဇေန့်, ပီ ဒီ ဒဲမ် အုဝ်, န့ လုဝ် ကာဆုး နဝ်း ဘေ ဘော တဲး န့ ဘဲန် ပ့လူမ် ဘဲန် ဟဲန့် ဒီ နဝ်း ဘေ. ခုဝ်, ဇဝ်ဖြာ ဟဲ့ ဟွတ့် ဒွါ ဂြုဝ်း ပီ ကာလာင် အန် ဒီ ဂေ အီ ညှိုမ် အန်. ဂြုဝ်း အန် တီ အန် ဟဲ့ ဒွါ မီ အူ ဇေန့်, တဲး န့ ကွယ် ပါယ် တီ ဆေဆေ. အုဝ် မိူဝ် ကာဆုး ဘေ, တဲး ဘေ ခြဲ ဂေ အီ ကာဘး ဒီ ဂြုဝ်း ဇဝ်ဖြာ တီ.
4 ခုဝ်, ဒူအီ အီ တူ နပ် ဇဝ်ဖြာ မင် အီ, ဂေ ဟဲ့ ပြာ ဒီ တး လိုပ် ခဲင် ဖိုင် ဘေ. ဒူအီ ဂေ တီ ဟဲ့ ဝီ ကာဘ့လျီ့ ဒါရာ လွင် ပီ ဂေဇူ ဇဝ်ဖြာ, တဲး ဂေ ပွိုန် ဒီ ဒူပ် နဝ်း ကာဝါတ့် ဂေ. ဂေ မိူဝ် ဝဲန် ဇဝ် ယေဆူ အီ မုး ဒါ ကာညာ အီ အိုပ် အေ, အီ မုး မီ အူ ကာဒင် တီ. ခါ အာတ့် ဟဲ့ လှေန့် ကာဆဝ် ဇဝ်ဖြာ ဟဲ့ ဒွိုမ် ဒဲမ် အုန် ခဲင် ဘပ် အန် လွင် ဒူအီ ဂေ တီ. အန် ဟဲ့ ဟွတ့် ဒမ် မှာပ် ဂေ, တဲး ဂေ ခမ် တူတ့် မှာပ် ဂေ.
5 ဒေါ တီ နီ, ဘေ ပီ ဘော ဟဲ့ နပ် လွင် အန် တီ မိူဝ်, အုဝ် ဆီ ဒမ် ဆာဒိက် ဒီ ဘေ. ဇဝ်ဖြာ ဟဲ့ ဟွတ့် ချွတ် လေး ဂေ ဒူအီ အီဆာရေလ ခဲင် မိူင် အဲဂိုပ် တွိုန်. ဝါယ် အန် တီ ဇဝ်ဖြာ ပီ ဝီ ပျာတ့် ဝဲန် ဂေ ဒူအီ အီ တူ ညှိုမ် အန်.
6 ဘော ဂေ အာမူ အာမာတ် ဇဝ်ဖြာ အီ တူ ဘူင် ပီ ကာအာပ် ဘူင်, အီ ဟဲ့ ဝဲန် ဒူင် ကွယ် ဘြိမ် ဂေ, ဂေ လုဝ် ခမ် မှာပ် ဂေ ဆေဆေ. ဇဝ်ဖြာ ဟဲ့ ပက် ဝန် ဟိန် ဒီ ဂေ, ဝီ ခြွင့် ဂေ ခဲင် အပ် ဝွင့်, တဲး ဂေ ကွယ် ဒီ တီ, တဲး န့ ကော ဇမ် ဆီငဲ ဒီ ဆုင်ဖျာတ် ဇဝ်ဖြာ အာမူ ဂေ. ဆီငဲ တီ မုး ဆီငဲ တာင် ကာဆဝ်.
7 တဲး ဘေ လှုဝ်း ဘော မိူင် ဆုဝ်ဒူမ် ဂါယ် မိူင် ဂုဝ်မုဝ်ရာ ဘော မိူင် အီ ကွယ် ကာတတ် မိူင် ဂါယ် တီ. ဒူအီ အီ ကွယ် ခဲင် မိူင် ဂေ တီ, ဂေ ဟဲ့ ဘူင် အီ မွှိုမ် ကာအိး. ဂေ အီမာယ် ဒုဝ် အီမာယ် ဟဲ့ လာယ် လုတ့် လာယ် လာယ်, ဘူင် ဒူပ် နဝ်း ကာဝါတ့် ဂေ. ဂေ မုး ဒူအီ ဟာယ် အီ လုဝ် ကွယ် ခဲင် ငဝ် အီ ကုး ဆေဆေ. လွင် အန် တီ န့ ဘဲန် အူဖာမာ ဒီ ဒူအီ ဘောကာဂ့လျီတ်, တဲး ဂေ နပ် ဒီ ဆာဒိက်.
8 ပါယ် တီ ဒူအီ ဟာယ် ဂေ တီ, ဂေ အီ တူ နပ် ဇဝ်ဖြာ, ဂေ ဒူပ် ပီ မ့ဘာဝ် ဂေ. ဂေ ဝီ ဘူင် အီ ကာဒါတ့် ဒီ ဒုဝ် ဘူင့် ဂေ. ဂေ ဘော လုက်တာယ် ပွုန် ဂေ ဒါ တာင် ဘော ခဲန့် ဇဝ် အီ မိုဝ်း အာဖုင် ဒင်ခုဝ် တာင်.
9 န့ ယီ မုး ဒါ ကာညာ အာမူ အာမာတ် ဇဝ်ဖြာ အီ စိူဝ် အာမီခေလာ, အီ ကွယ် ခဲင် ဂါင်ဟြာဝ်, အန် မိူဝ် ညှမ် ဘူင် ပါယ် တီ. ဒေါ လာယ် ကာအေး ကာထဲန့် အာမီခေလာ ဂါယ် ဘုဝ် ကာနမ် ကူပ် ဆီ ပွိုန် ဂါယ် ဒုဝ် ယမ် အာမုဝ်ဆဲ တွိုန်, အန် တူ ယ ကာလာင် ဂြုဝ်း အီ ခဲန့် အီ ဖျာက် ဘုဝ် ကာနမ်. အန် တဝ်း လဲ, “တဲး ဇဝ်ဖြာ အေး မဲ.”
10 အီ မုး ဒူအီ ဟာယ် ဂေ တီ, ဂေ ယီ နပ် ဒီ ကာလာင် နာ စီစိဝ် လွင် ပီ တူ နပ် ဂေ. ဂေ ပီ ဒုဝ် ဆတ်, အီ တူ နပ် ဒီ ဇေန့်ဇာ မာဆေ. ဆေ ဂေ ယီ ဒူပ် ဘူင် ပီ နပ် ဂေ ရာင် ဂေ, ဘူင် ပီ တူ လုဝ် ကာဖာ ဂေ, န့ တဲး ဂေ လိုဝ် စှိုမ်.
11 ဂေ ဒီ ခမ် ဝူတ် ဂေ အာခါခ်ု. ခုဝ်, ပီ ဘူင် ဂေ ဟဲ့ ပီ ပီ ဘူင် အာကန့် တွိုန်. ကူပ် ဆီ ပွိုန် ဂေ ရွိုန် ခြိဝ်, န့ တဲး ဂေ ဘူင် ကာလိုပ် ပီ ပီ ဘူင် အာဘာလာအမ် တွိုန်. ဂေ ဆီ ဝဲန် ပွုန် အီ အိုပ် ဂေ ပီ ပီ ဒွိုမ် ဘူင် အာခုဝ်ရာ. ဂေ ဒီ ဘော လိုဝ် စှိုမ် ပီ အန်.
12 ဆေ ဘေ ဘူင် ဘ့လွယ် ဘော ဟူမ် ရိုမ်, ဂေ ဒူအီ ဇိုဝ် တီ, ဂေ ဒီ တး လိုပ် ဘ့လွယ် ဟူမ် ရိုမ် ဒူပ် ဘေ, တူ နပ် ဒီ ဆာယ် အီ. ဂေ ဘော ပီ န့အု ပီ ဘုတ် ခုန်, ယီ တူ မိုဝ်း ဂ့လာယ်. ဂေ ဘော ပီ ဟေ အီ တူ မိုဝ်း ဘ့လေ အာခြာဝ် ဒီ လုဝ် ဘ့လေ အန်. ဂေ ဘော ပီ ဟေ အီ ယမ် ကာဟဝ်း အာခြာဝ် ဆောဒါတ်, အီ လုဝ် ရိုတ့် ဝဲန် ဘော ရျီး အန်, ကွဲ့ တဲး န့ ဆီ မိုဝ်း.
13 ဂေ ဘော ပီ အိုမ် အီ ဆီလွယ် ကာဆဝ်, တဲး န့ မိုဝ်း ပုး အိုမ် ကိူန်. အီ မွှိုမ် ဆာယ် ဂေ, န့ ဒီ ပီ ပုး အိုမ် တီ. ဂေ ဘော ပီ ဆီမန့် အီ ဟူ ဒူပ် န့တေန့် ဂေ. ခုဝ်, ဇဝ်ဖြာ ဒီ တဲး ဂေ ကွယ် ခဲင် အပ် ဝွင့် အီ လိုက် ကာဆဝ်, တဲး ဂေ ကွယ် ဒီ တီ ဆေဆေ.
14 အာဟေန် ဟဲ့ ကာဒုတ် တး ဒီ အာဒါမ် ဒေါ ဟဲ့ နုဝ့် စုဝ် န့ ဘူ. အန် ဟဲ့ ဒွိုမ် ကာလာင် လွင် ဒူအီ ဂေ တီ. အန် တဝ်း, “ဘ်ု ဘေ ယွတ်, ဇဝ်ဖြာ ဒီ ယဲတ့် တး ဒူအီ အီ ဆီငါ ဘွတ် ဘဲန် မှိုန့် ဘဲန် ဆဲန့်.
15 ဂေ ဒီ တး ဆုင်ဖျာတ် အာမူ ဒူအီ ဘောကာဂ့လျီတ်. ဂေ ဒီ တး ဒမ် မှာပ် ဒီ ဒူအီ အီ တူ နပ် ဇဝ်ဖြာ, အီ ဘူင် ပီ တူ အိုင် ဇဝ်ဖြာ. ဂေ ဒီ ဆုင်ဖျာတ် အာမူ ဒွန် အီ အီ ကာလာင် ဂြုဝ်း ဟာယ် ဂြုဝ်း တူ မွှိုမ် လွင် ဇဝ်ဖြာ ကူပ် တူ နပ် ဂေ ဇဝ်ဖြာ.”
16 ဒူအီ ဂေ တီ, ဂေ မုး ဒူအီ ဆီမာ ပိုန့်, နပ် ဒီ နဲန အီ, ဘော အိုင် ဒီ ဘူင် ဒူပ် နဝ်း ဘြိမ် ဂေ. ဂေ ဘော ကာလာင် ဂြုဝ်း ပီခိုက် ပီစာ. ဂေ ဘော နပ် ဒီ ဝွက့်ဝဲန့်a ကဝ် အီ ဟဝ်, တဲး န့ ဘဲန် အာဂျိုဝ် ဒီ ဒုဝ် ဘြိမ် ဂေ.
17 အိုယ် ဘေ ဒူအီ ပီ ရွက့် အုဝ်, တဲး ဘေ လှုဝ်း ဂြုဝ်း ပီ ကာလာင် ဂေ ဒူအီ ပီ ရဝ်း ပီ တိုယ် ဇဝ် ယေဆူ ဆိန့် ဒေါ မွိုန်. ဂေ ဟဲ့ ဒွိုမ် တဝ်း,
18 “ပန် ဒီ တူတ့် ဇာတ် နီ, န့ ဒီ မိုဝ်း ဒူအီ အီ ဘူင် နာ တူ မွှိုမ်. ဂေ တူ ဒူပ် ဇဝ်ဖြာ, ဂေ ဒီ ကာညး ဘေ ဘော ဘူင် ဒူပ် နဝ်း ဘြိမ် ဂေ.”
19 ဒူအီ ဂေ တီ, ဂေ ဘော နပ် ဒီ ဘူင် တဲး ဘေ လာယ် ကာယဝ်း ဘဲန် ဖိုင် ဘဲန် ဖိုင်. ဂေ ဘော ဘူင် ဒူပ် မီ နဝ်း ဂေ. နဝ်း ဖွိုမ် ဇဝ်ဖြာ ယီ တူ ကွယ် ခဲင် နဝ်း ဂေ.
20 ဘေ ဒူအီ ပီ ရွက့် အုဝ်, တဲး နဝ်း ဘေ ကြဲ ဒီ မန် ဆီချာ, တဲး ဘေ ညှိုမ် ဆီချာ အီ ဟဲ့ ဘွတ် လွှိုမ် ဒွန် မျုဝ် တွိုန်. တဲး ဘေ ဆာခိုဝ် ဒူပ် ပီ ဘျ နဝ်း ဖွိုမ် ဇဝ်ဖြာ ဒီ ဘေ.
21 ဒေါ နှဝ့် ဘေ ဇဝ် ယေဆူ ဒီ ဝီ တး, တဲး ဘေ ကာဒိုက် ကာဒဝ့် ဒီ ဇဝ်ဖြာ အီ ဟဲ့ ရွက့် ကာဝေ ဘေ. တဲး ဘေ နှဝ့် ဇဝ် ယေဆူ, အီ ဒီ ဒွါ အာဆာက် ကာမာယ် ဒီ ဘေ, တဲး ဘေ ကွယ် ရိုမ် ဒူပ် အန် ဆေဆေ.
22 ဆေ န့ မိုဝ်း ဒူအီ အီ မိုဝ်း နဝ်း ကာလိင် ကာလဲ, တဲး ဘေ ဂေဇူ ဂေ.
23 တဲး ဘေ စွယ် အီ တဲး န့ ချွတ် ဂေ, တဲး န့ ပီ ဘေ ဒိူတ် လေး ဂေ ခဲင် ငဝ်. တဲး ဘေ ဂေဇူ အီ ဘော ရုဝ်ဆေ ဇဝ်ဖြာ. မာလဲ, တဲး ဘေ ကာအိး မှာပ် အီ ဒူပ် နဝ်း ဘြိမ် အီ ပီ ခြိုင် ဘြိမ် အီ မွှိုမ် ကာအိး.
24 ဇဝ်ဖြာ ယီ နပ် ဒီ ဘ်ု ရိတ် ဘေ, ကွဲ့ တဲး ဘေ ကာလိုပ် ဒီ ဘူင် မှာပ်. အန် ဘော နပ် ဒီ ဘျွင် နဝ်း ဘေ, ကွဲ့ တဲး န့ ဆီ မိုဝ်း အီ တူ မွှိုမ် မာဆေ, တဲး နဝ်း ဘေ ဒါခိုယ် ကာဆဝ်. ဟဲ့ ဟွတ့်, အန် ဒီ တဲး ဘေ ကွယ် ဒီ အာတ့် အန် ဇဝ် အီ မိုဝ်း အာဖုင် ဒင်ခုဝ် တာင် ကာဆဝ်.
25 န့ မိုဝ်း မီ ဇဝ်ဖြာ အူ ကာဒင်, အန် ဟဲ့ ချွတ် အေ. ကူပ် ညှိုမ် အေ ဇဝ် ယေဆူ အီ မုး ဒါ ကာညာ အီ အိုပ် အေ, တဲး အေ အိူပ် မျုက် ဇဝ်ဖြာ တီ, တဲး အန် မိုဝ်း အာဖုင် ဒင်ခုဝ်, မိုဝ်း ဆာရေ ဆေဆေ. အန် ဇဝ် ဟဲ့ မိုဝ်း ပွုန် တာင် အီ အိုပ် တူတ့် ဒွန် မျုဝ် ဆိန့် ဒေါ မွိုန် ကော ဇမ် ဒေါ တီ နီ. အန် ဒီ ဘော အိုပ် ပါယ် တီ ဟာဝ် နာ အာတ့် ဒွန် စုဝ် ဒွန် ဇာတ်. ဆာတူ.

REV 1
1 ဘပ် နီ မုး ဘပ် လွင် ဘဲန် မျုဝ် ဘဲန် မျုဝ် ပီ ဘျ ဇဝ် ယေဆူ ဒီ အာယောဟာန်. ဇဝ်ဖြာ ဟဲ့ ဒွိုမ် ဘျ လွင် အန် တီ ဒီ ဇဝ် ယေဆူ, တဲး ဂေ ဒဲစေန့် အန် နပ် အီ ဒီ စေဝ် ဘဲန်. ဇဝ် ယေဆူ ဟဲ့ စ်ု အာမူ အာမာတ် အန် ဟာဝ် ဒီ အာယောဟာန် အီ မုး ဒဲစေန့် ဇဝ် ယေဆူ, တဲး အန် ဘျ တူတ့် ဒွန် မျုဝ် ဒီ အာယောဟာန် တွိုန်.
2 အာယောဟာန် မိူဝ်, ဟဲ့ ဝီ ဒဲမ် အုန် ပဲ့ ဟဲ့ ယိုဝ် အန် ဒွန် မျုဝ် အီ မုး ဂြုဝ်း ဇဝ်ဖြာ ဘော ပီ ဘျ ဇဝ် ယေဆူ.
3 အာဆေ တိး ပဲ့ နီ တဲး အီ ထူမ်, အန် ဒီ ဘျုဝ် ဒါခိုယ်. ဘော ဂေ အီ ထူမ် ဂြုဝ်း နီ ဘော ဘူင် ဒူပ် ပီ ဒဲမ် အုန် ခဲင် ဘပ် နီ, ဂေ ဒီ ဘျုဝ် ဒါခိုယ်. ခုဝ်, အာခြာဝ် အန် ဟဲ့ ကာတတ် ဒီ ဇမ်.
4-6 အုဝ် အာယောဟာန် ဟဲ့ ဒဲမ် ပဲ့ ဖိူန် ဂေ နီ တိုယ် ဒီ ဘေ ဒူအီ ခဲင် ဖိုင် ဇဝ် ယေဆူ အီ ကွယ် ဘူ ပ့လုဝ့် ခဲင် အိူင် အာဆီယာ. တဲး ဇဝ်ဖြာ ဘော နဝ်း ဖွိုမ် ဇဝ်ဖြာ ဘော ဇဝ် ယေဆူ ဂေဇူ ဘေ ဘော ဒွါ နဝ်း ဂျီတ် ဒီ ဘေ. ဇဝ်ဖြာ ဟဲ့ ဒွိုမ် ကွယ် ဆိန့် ဒေါ မွိုန် ကော ဇမ် ဒေါ တီ နီ. အန် ဒီ ကွယ် ဆေဆေ ဘော နာ အာတ့် နီ ဟာဝ်. နဝ်း ဖွိုမ် ဇဝ်ဖြာ ဘော ပီ ဝီညာန် ဘွတ် ဘူ ကာဒင် အီ ကွယ် ခူပ် မာလာင် ဇဝ်ဖြာ. ဇဝ် ယေဆူ အီ ဟဲ့ ကာလာင် နာ မုး နာ မှာန် လွင် ဇဝ်ဖြာ, အန် ဘော မုး ဝီ အာတ့်, အီ ဟဲ့ ဝီ ယိတ့် ဝီ အိမ် ဝါယ် ဟဲ့ ဟွတ့် ယမ် အန်. အန် ဘော မိုဝ်း ပွုန် အီ တာင် လွှိုမ် ပွုန် ခုန်ဒီခမ် ဒွန် ကာဒင် အီ အိုပ် ကာဒါယ် နီ. ဇဝ် ယေဆူ တီ ဟဲ့ ရွက့် ကာဆဝ် အေ. အန် ဟဲ့ ဂဝ်း ဝဲန် မှာပ် အေ ဒေါ ခမ် အန် ဒီ ယမ် ကာဒါင် အေ. အန် ဟဲ့ တဲး အေ လိုပ် ခဲင် မိူင် ပီ အိုပ် ဇဝ်ဖြာ အီ မုး ဂုန့် ဇဝ် ယေဆူ. အန် မိူဝ် ဟဲ့ တဲး အေ မိုဝ်း ပွုန် ပီ ခုန်ဒီခမ် ဘော တဲး အေ ဘဲန် ပီ ဒူအီ အီ လှူ ဒီ ဇဝ်ဖြာ ဒါင် အီ, တဲး ဇဝ် ယေဆူ တီ မိုဝ်း အာဖုင် ဒင်ခုဝ် ဆေဆေ. တဲး အန် ဘော အိုပ် တူတ့် ဒွန် မျုဝ် ဒွန် စုဝ် ဒွန် ဘာန်. ဆာတူ.
7 ဘ်ု ဘေ ယွတ်, အန် ဇဝ် ဒီ ပဝ့် န့အု တး. ဒူအီ ဒွန် အီ ဘော ဂေ အီ ဟဲ့ ဆတ် အန်, ဂေ ဒီ ဝီ ယိုဝ် အန်. ဂေ ဒူအီ ဒွန် မျုဝ် အီ ကွယ် ဒဲင် ကာဒါယ်, ဂေ ဒီ ဘော ယာမ် ဘော ငှဝ် ကူပ် အန် ဇဝ်. န့ ဒီ ဘဲန် မှာန် ပါယ် တီ အာခါခ်ု.
8 ဇဝ်ဖြာ တဝ်း, “အုဝ် မုး အီ ကာစုး တူတ့် ဒွန် မျုဝ်. အုဝ် ဒီ ဘော ဘူင် တဲး န့ ကော ဟွတ့်.a အုဝ် ဟဲ့ ကွယ် ဆိန့် ဒေါ ဂုဝ် အန် ကော ဇမ် ဒေါ တီ နီ. အုဝ် ဒီ ကွယ် ဆေဆေ ဘော နာ အာတ့် ဟာဝ်. အုဝ် မိူဝ် အိုပ် တူတ့် ဒွန် မျုဝ်.”
9 အုဝ် အာယောဟာန် အီ မုး အီကတ် ဘေ, အုဝ် ဘော မုး ဒီဘဲ ဇဝ် ယေဆူ အူ ဝီ. အုဝ် မိူဝ် ဟဲ့ ခမ် ဒုက် ခမ် ညှာပ်, ခမ် ဒီ အူတ် ဒီ ယိူန် ဒူပ် ဘေ. အုဝ် ဒီ ဘော ကွယ် ခဲင် မိူင် ပီ အိုပ် ဇဝ်ဖြာ ပီ ဘေ. အုဝ် ဟဲ့ ကွယ် ဒီ ဂုန် အိုမ် အီ စိူဝ် ဘာမူ ကူပ် ကာလာင် အုဝ် လွင် ဂြုဝ်း ဇဝ်ဖြာ ဘော လွင် ဇဝ် ယေဆူ.
10 အူ ဆီငဲ ဒေါ မုး ဆီငဲ ဒီလှဝ်, နဝ်း ဖွိုမ် ဇဝ်ဖြာ ဟဲ့ ပ့လိုက် အုဝ်. အုဝ် ဘော ယိုဝ် ဟမ် တာင် တး နာ ပန် အုဝ်. န့ ဘော ပီ ဟမ် ဝဝ် နိုင် မာပဲ.
11 ဟမ် တီ န့ ဘော လေး ဂြုဝ်း တဝ်း, “ခဲ့ ပီ ယိုဝ် မဲ တီ, တဲး မဲ ဒဲမ် အုန် ခဲင် ပဲ့, ဝီ တိုယ် ဟာဝ် ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် ဘူ မိူင်. မိူင် တီ ဘော မုး မိူင် အဲဖဲ, မိူင် ဆာမူနာ, မိူင် ဘေန်ရာဂမ်, မိူင် ထီအာထီရာ, မိူင် ဆာတီ, မိူင် ဖီလဒေဖီ, ဘော မိူင် လောဒီကီ.”
12 ဟဲ့ ဟွတ့် ကာလာင် ဂြုဝ်း တီ, အုဝ် ဘော ဝီ ယွတ် နာ ပန်, အာဆေ န့ မုး, အီ ကာလာင် ဂြုဝ်း ဒီ အုဝ် တီ. အုဝ် ဘော ဝီ ယိုဝ် ငဝ် အွမ်b ခြိဝ် ဘူ ဘူင့်.
13 ဒီ ကာတဲ ငဝ် အွမ် တီ, န့ ဝီ မိုဝ်း အူ ဝီ. အာရိုပ် အန် ပီ ဂွန် ဒူအီ. အန် စှိုပ် ခြိုင် အီ ဇမ် ပ့လဝ် အန်, ပီ ဝီ မိုဝ်း ဘိက် ခြိဝ် ဝါယ် လဲင် ဒီ ဘာင်နဝ်း အန်.
14 ဟိုက် ဂိန့် အန် မိူဝ် လုယ် ပီ ဟိုက် မာဘူ ဂေ ဘျြီ. ငါယ် အန် မိူဝ် ဘ့လာင် ပီ ပ့လဲ့ ငဝ်.
15 ပ့လဝ် အန် မိူဝ် ကာလ ပီ ဘွင့် ဒေန့် အီ ဇဲတ် ပီ ဒုဝ့် အီ ခဲင် ငဝ်. ဂြုဝ်း အန် မိူဝ် တာင် ပီ ဟမ် အိုမ် ဒီစှာ.
16 ခဲင် ဒဲ အန် ဘ့လာက် အာအး, အန် ဂူင့် ဆီမန့် ဘူ ဘူင့်. ဘော မာပွါ့ လာင် အီ လမ် ကာဆဝ်, အီ မိုဝ်း ဘ့လာ အာ ဘ့လာက် ဘော လေး ခဲင် မူတ့် အန်. နာ အန် မိူဝ် ဘ့လာင် ပီ ဘ့လာင် ဆီငဲ ဒေါ ကာတဲ ဆီငဲ.
17 ဒေါ ယိုဝ် အုဝ် ဒီ အန်, အုဝ် ဘော ကေး ဂိုပ် ဒီ ပ့လဝ် အန် ပီ ဒူအီ ယမ်. အန် ဘော ဒိုဝ်း ဒဲ အန် ဘ့လာက် အာအး ဒါင် ဒဲင် ဒုဝ် အုဝ် တဝ်း, “မဲ ကွဲ့ ယုဝ်, အုဝ် မုး အီ ကာစုး တူတ့် ဒွန် မျုဝ်, အုဝ် ဒီ ဘော ဘူင် တဲး န့ ကော ဟွတ့်.
18 အုဝ် မုး အီ အိမ်. အုဝ် ဟဲ့ ဟွတ့် ယမ်, အုဝ် ယီ ဟဲ့ ဝီ အိမ်. အုဝ် အီ ကွယ် ဆေဆေ ဒွန် စုဝ် ဒွန် ဘာန်. အုဝ် အီ အိုပ် ပွုန် အီ တဲး အီ ယမ်. အုဝ် အိုပ် ဘော မိူင် မာရာန.
19 ခုဝ်, တဲး မဲ ဒဲမ် အုန် ခဲ့ ပီ ယိုဝ် မဲ လွင် အီ ဟဲ့ ဘဲန် ဒေါ တီ နီ, ဘော လွင် အီ ဒီ ဘဲန် ဝါယ် နီ.
20 အုဝ် ဘော တဝ်း ဒီ မဲ လွင် ပီ ယိုဝ် မဲ ခဲင် ဒဲ အုဝ် ဘ့လာက် အာအး, ဘော လွင် ငဝ် အွမ် ဘူ ဘူင့် ဂေ ဆီမန့် ဘူ ဘူင့် တွိုန်. ဆီဖဝ် အန် န့ ပါယ် နီ. ဆီမန့် ဘူ ဘူင့် ဂေ ပီ အာမူ အာမာတ် ဇဝ်ဖြာ ဘူ ကာဒင် အီ ယွတ် မဲန် ဒူအီ ခဲင် ဖိုင် ဇဝ် ယေဆူ ဘူ ပ့လုဝ့် တွိုန်. ဖိုင် ဇဝ် ယေဆူ အီ ကွယ် ဘူ ပ့လုဝ့် တီ, ဂေ ပီ ငဝ် အွမ် ခြိဝ် ဘူ ဘူင့် တွိုန်.”

REV 2
1 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် အဲဖဲ. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ ဂူင့် ဆီမန့် ဘူ ဘူင့်. အန် မိူဝ် ဟာဝ် ဝိဝ် ဟာဝ် ဝေန့် ဒီ ကာတဲ ငဝ် အွမ် ခြိဝ် ဘူ ဘူင့်.
2 အုဝ် ဟဲ့ ဟွတ့် နပ် လွင် ပဲ့ ဟဲ့ ဘူင် ဘေ. ဘေ ဟဲ့ ဘူင် ဂါန် အီ ညှာပ် ကာဆဝ် ဘော ခမ် ဒီ အူတ် ဒီ ယိူန် ဘဲန် မျုဝ် ဘဲန် မျုဝ်. အုဝ် ဟဲ့ နပ် ဘော လွင် ဘေ တူ ခမ် ဒူအီ တူ မွှိုမ်, ဘော လွင် ဘေ ဟဲ့ ယွတ် ဆီချာ အီ တဝ်း ဂေ မုး ဒူအီ ပီ ရဝ်း ပီ တိုယ် ဇဝ် ယေဆူ. ဂေ ယီ တူ မုး. ဘေ မိူဝ် ဟဲ့ နပ်, ဂေ ကာလုဝ်.
3 ဘေ မိူဝ် ဟဲ့ ခမ် ဒုက် ခမ် ညှာပ်, ခမ် ဒီ ယိူန် လှေန့် ကူပ် ညှိုမ် ဘေ ဒီ အုဝ်. ဘေ မိူဝ် တူ တဲး နဝ်း ဘေ ဒီလှး.
4 မာလဲ, အုဝ် မိုဝ်း ပီ ဒီ နဲ ဘေ. ဒေါ တီ နီ, ဘေ ဟူ ရွက့် အုဝ် ပီ ဒေါ ရွက့် ဘေ ဒီ အုဝ် ခါ အာတ့် ဒေါ ကာစုး ဘေ ဒီ ညှိုမ်.
5 တဲး ဘေ ဝီ ကာဒွါ့ ကာဖာ လွင် နဝ်း ရွက့် ဘေ ဟဲ့ ယူမ် ခဲ့ မှဝ်. တဲး ဘေ ဝီ လှုဝ်း ဘော ဝဲန် မှာပ် ဘေ, ဝီ ဘူင် ခဲ့ ပီ ဒွိုမ် ဘူင် ဘေ အာတ့် နီ. ဆေ အာဝ် ပါယ် တီ, အုဝ် ဒီ တး ခြန် ခြန် ဒူင် ကွယ် ဘေ ဘော ဒိုဝ်း ဝဲန် ဒင် ငဝ် အွမ် ဘေ.
6 ပီ ဘော ဟဲ့ ပါယ် တီ မိူဝ်, ဟဲ့ မိုဝ်း ပေါ အူ မျုဝ် အီ ဟဲ့ လဝ့် နဝ်း အုဝ်. ပီ ဘူင် ဂေ ဒီဘဲ အာနီကောလာ တွိုန် အီ မုး ပီ ဇွင့် အုဝ်, ဘော ဘေ ဟဲ့ ဇွင့်.
7 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ အီ ကွယ် ခဲင် ဖိုင် ဇဝ် ယေဆူ. ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အုဝ် ဒီ တဲး အန် ဟူမ် ဘ့လေ ဒီ ဟေ အီ ဒွါ အာဆာက် ဒီ အီ. ဟေ တီ ဟဲ့ ကွယ် ခဲင် မိူင် ဒါခိုယ်, မိူင် ဂျာမ်ဆာ အီ မုး မိူင် ဇဝ်ဖြာ.’”
8 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် ဆာမူနာ. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ ကာစုး တူတ့် ဒွန် မျုဝ် ဘော ဘူင် တဲး န့ ဟွတ့်. န့ ဘော မုး ဂြုဝ်း အန် ဇဝ် အီ ဟဲ့ ဝီ ယိတ့် ဝီ အိမ်.
9 အုဝ် ဟဲ့ နပ် ခဲ့ ဟဲ့ ဒုက် ဟဲ့ ညှာပ် ကာဆဝ် ဘေ. ဘေ ပီ ဘော ဟဲ့ ဂိန် ကာဆဝ် မိူဝ်, ဘေ ယီ ပီ ဒူအီ ခြမ်. အုဝ် ဟဲ့ နပ် ဘော လွင် ဂေ အီ ဖျာက် ဘေ, ဂေ အီ ညိုင်ရာင် တဝ်း ဂေ မုး ဒူအီ ယူဒါ, ဂေ ယီ တူ မုး. ဂေ ဟဲ့ တး ခဲင် ဇူင် ဘုဝ် ကာနမ် ဝီ လုက်တာယ် ဘေ.
10 ကွဲ့ တဲး ဘေ ယုဝ် ခေါ အူ မျုဝ် ဒုက် ပီ လုဝ် ခမ် ဘေ. အုဝ် ကာလာင် ဒီ ဘေ, ဘုဝ် ကာနမ် ဟဲ့ ခြာမ် ဒီ ဒိုဝ်း ဒူအီ ဘေ မင် အီ, ခြွင့် ခဲင် ကာပိုမ်, တဲး အန် ပွိုန် ဒီ ဇဲတ် ဒီ ယွတ် ဘေ. ဘေ ဒီ လုဝ် ခမ် ဒုက် ဇိုဝ် တီ, တဲး န့ ကော နုဝ့် ဂိုဝ် ဆီငဲ. ဘေ ပီ ဘော လုဝ် ယမ် မိူဝ်, တဲး ဘေ ဒူပ် ဆီချာ အုဝ်. ဆေ ဘေ ဘူင် ပါယ် တီ, အုဝ် ဒီ ဒွါ အာဆာက် ဒီ ဘေ အီ ပီ မင်ဂိုမ်.
11 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ. ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အန် တူ လုဝ် ယမ် ပေါ အူ ဇေန့်.’”
12 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ ဂေ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် ဘေန်ရာဂမ်. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ ဂူင့် မာပွါ့ လာင် အီ လမ် ကာဆဝ် အီ မိုဝ်း ဘ့လာ အာ ဘ့လာက် တွိုန်.
13 အုဝ် ဟဲ့ နပ် ဒူင် ကွယ် ဘေ, န့ မုး ဒူင် ကွယ် မာလာင် ဘုဝ် ကာနမ်. ဘေ ယီ မိုဝ်း နဝ်း ဆိူဝ်, နဝ်း အီ ညှိုမ် ဆီချာ အုဝ်. ဘေ မိူဝ် တူ ဝဲန် နဝ်း ညှိုမ် ဘေ ဒီ အုဝ် ဒေါ ကွယ် အာတီပါ အီ ဟဲ့ ကာလာင် လွင် အုဝ် ဆေဆေ. ဂေ ယီ ဟဲ့ ငဝ်း ယမ် အန် ခဲင် မိူင် ဘေ အီ မုး ဒူင် ကွယ် ဘုဝ် ကာနမ် တီ.
14 မာလဲ, အုဝ် မိုဝ်း ပီ ဒီ နဲ ဘေ မင် မျုဝ်. ကာတဲ ဘေ န့ မိုဝ်း မင် အီ, ဂေ ဟဲ့ ဝီ ထူမ် ဒူပ် ဂြုဝ်း အာဘာလာအမ်. အန် ဟဲ့ ဒွိုမ် ဒွါ အာကျာမ် အာငျာန် ဒီ ခုန်ဒီခမ် အာဘာလာက်, တဲး ဂေ ကာဆုး ဒူအီ အီဆာရေလ ဘူင် မှာပ်, တဲး ဂေ ဟူမ် ဘော ပီ လှူ အီ ဒီ အာရိုပ် ရာင်, တဲး ဂေ ဘူင် အီ မွှိုမ် ကာအိး, လာယ် လုတ့် လာယ် လာယ်.
15 ပါယ် တီ, ကာတဲ ဘေ န့ ဘော မိုဝ်း မင် အီ အီ ဟဲ့ ဝီ ထူမ် ပီ မာနုဝ် ဒီဘဲ အာနီကောလာ တွိုန်.
16 ခုဝ် အန် တီ တဲး ဘေ ဝီ လှုဝ်း ဘော ဝဲန် မှာပ် ဘေ. ဆေ အာဝ် ပါယ် တီ, အုဝ် ဒီ တး ခြန် ခြန် ဒူင် ကွယ် ဘေ. အုဝ် ဒီ ဂူင့် မာပွါ့ လာင် အီ လေး ခဲင် မူတ့် အုဝ် တွိုန်, ကာဂုဝ်း ဒီ ဂေ ဒူအီ ဇိုဝ် တီ.
17 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ. ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အုဝ် ဒီ ဒွါ အန် ဟူမ် ခါမုန် မာနာ ပဲ့ ဟဲ့ ချြီင် အုန် အီ. အုဝ် ဒီ ဒွါ ဘော မာဝ် လုယ် အူ ဘူင့် ဒီ အန်. ဒဲင် မာဝ် တီ, ဟဲ့ ဒဲမ် စိူဝ် ကာမာယ်. စိူဝ် တီ, အာဝ် မိုဝ်း အာဆေ နပ်. မိုဝ်း မီ ဝီ အီ မိုဝ်း မာဝ် တီ အီ နပ်.’”
18 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် ထီအာထီရာ. တဲး မဲ ဒဲမ်, ‘ဂြုဝ်း နီ မုး ဂြုဝ်း ဂွန် ဇဝ်ဖြာ အီ မိုဝ်း ငါယ် အီ ဘ့လာင် ပီ ပ့လဲ့ ငဝ် ဘော ပ့လဝ် အီ ကာလ ပီ ဘွင့် ဒေန့် တွိုန်.
19 အုဝ် ဟဲ့ နပ် ပီ ဘူင် ပီ ပါယ် ဘေ. အုဝ် ဟဲ့ နပ်, ဘေ ဟဲ့ ရွက့်, ဟဲ့ ညှိုမ် ဆီချာ ဇဝ်ဖြာ. ဘေ မိူဝ် ဟဲ့ လာယ် စွယ် ဘော ဟဲ့ ခမ် ဒီ အူတ်, ခမ် ဒီ ယိူန်. အုဝ် ဟဲ့ နပ် ပီ ဘူင် ဘေ ဒေါ တီ နီ, န့ ဟဲ့ ကိူန် လွှိုမ် ပီ ဘူင် ဘေ အာတ့် နီ.
20 မာလဲ, အုဝ် မိုဝ်း ပီ ဒီ နဲ ဘေ မင် မျုဝ်. ဘေ ဟဲ့ ဝီ ထူမ် ဂြုဝ်း အီဘိုန့် အီ စိူဝ် နာင် ယေစာဘေန် အီ တဝ်း, အန် မုး ဒူအီ အီ ဘျာန် ဂြုဝ်း ဇဝ်ဖြာ. ဘေ ယီ တူ ခြဲ အန်. ပီ မာနုဝ် အန် ဟဲ့ ကာဆုး ဂေ ဒဲစေန့် အုဝ်, တဲး ဂေ ဒူပ် နဝ်း ကာဝါတ့် ဂေ, ဘူင် အီ မွှိုမ် ကာအိး. န့ ဘော ကာဆုး ဂေ ဟူမ် ပီ လှူ အီ ဒီ အာရိုပ် ရာင်.
21 အုဝ် ဟဲ့ ဒွါ တဲး အန် ပွိုန် ဒီ လှုဝ်း မှာပ် အန်, တဲး အန် ဝဲန် နဝ်း ကာဝါတ့် တီ. အန် ယီ တူ ဆီ ဝဲန်.
22 ခုဝ် အန် တီ အုဝ် ဒီ ဘ့လေး အန် ဒဲင် ကာစှူင့် အိတ် အန်, တဲး ဘော အန် ဘော ဂေ အီ ဟဲ့ လာယ် လုတ့် လာယ် လာယ် ဒီ အန် ဝီ ခမ် ဒုက် အီ မွှိုမ် ယုဝ် ကာဆဝ် ကူပ် တူ လှုဝ်း ဂေ မှာပ် ပဲ့ ဟဲ့ ကာလိုပ် ဂေ.
23 ခဲ့ ကွယ် ဂွန် အန် ဒွန် အီ, အုဝ် ဒီ တဲး ဂေ ယမ် တူတ့်. ဆေ ဟီ ဘူင် ပါယ် တီ, ဂေ ဒူအီ ခဲင် ဖိုင် ဇဝ် ယေဆူ, ဂေ ဘောကာဂ့လျီတ် ဒီ နပ်, ဟဲ့ မုး အုဝ် အီ နပ် ခဲ့ ကွယ် ခဲင် နဝ်း ခဲင် ဖွိုမ်, ခဲင် ကာဒူမ် ကာဆျီ့ ဒူအီ ဒွန် အီ. အုဝ် ဒီ ဝီ ဘူင် ဝျီ့ ခဲ့ ပီ ဘူင် ဂေ ဝီ မှဝ် ဝီ အန်.
24 မာလဲ, အုဝ် ဒီ ကာလာင် ဒီ ဘေ အီ ဆီ ဂိတ် ဆီ ကွယ် ခဲင် မိူင် ထီအာထီရာ, ဘေ အီ တူ ထူမ် တူ ဒူပ် ပီ မာနုဝ် နာင် ယေစာဘေန် တီ, ဘေ အီ တူ ဟေန် ပီ တဝ်း အီ ဟဝ်, န့ မုး ဂြုဝ်း ကာနမ် အီ လိုက် ကာဆဝ်. အုဝ် ကာလာင် ဒီ ဘေ, အုဝ် တူ ဆီ စ်ု ဘေ ဘူင် အီ ဝဲ ညှာပ် ကာပွါ ဒီ ဘေ.
25 တဲး ဘေ ယီ ညှိုမ် ဟာဝ် ခဲ့ ပီ ညှိုမ် ဘေ ဒေါ တီ နီ, တဲး ကော ဇမ် ပန် ဒီ ဝီ တး အုဝ်.
26 ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အီ ဘူင် ဒူပ် ပီ အိုင် အုဝ် ကော ဇမ် ကာဒဲ့, အုဝ် ဒီ ဒွါ ပွုန် ဒီ အန်, တဲး အန် ပွိုန် ဒီ အိုပ် ဂေ ဒူအီ အာမျုဝ် ဟဝ်.
27-28 အုဝ် ဒီ ဒွါ ပွုန် ဒီ အန်, တဲး အန် အိုပ် ဒူအီ ဒွန် မျုဝ်. တဲး ဂေ ကာဒုး ဒီ ထူမ် အန်, တဲး န့ ပီ အန် ဂူင့် လျီး ဟိန်. အန် ဒီ ဘော အိုပ် ပျာတ့် ဂေ အီ တူ ထူမ်, တဲး န့ ကော ပီ အီ မး ကာလာတ့် ကာလုဝ့် ကာဒါယ်. အုဝ် ဒီ ဘော အာပ် မာလာင် ညှာ ဒီ အန် ကူပ် ဟဲ့ အွင် အန်.
29 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ ဘောကာဂ့လျီတ်.’”

REV 3
1 အန် ဇဝ် ဝီ တဝ်း, “တဲး မဲ ဝီ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် ဆာတီ. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ မိုဝ်း နဝ်း ဖွိုမ် ဇဝ်ဖြာ အီ ပီ ဝီညာန် ဘူ ကာဒင်. အန် ဇဝ် တီ မိုဝ်း ဘော ဆီမန့် ဘူ ဘူင့်. အုဝ် ဟဲ့ နပ် ပီ ဘူင် ဘေ. အီ ဟဝ် ပီ ဘော တဝ်း ဘေ မိုဝ်း အာဆာက် ကာမာယ် မိူဝ်, နဝ်း ဖွိုမ် ဘေ ယီ ဟဲ့ ဟွတ့် ယမ်.
2 တဲး ဘေ ဘျွင် နဝ်း, တဲး န့ ပီ ဘေ ဟဲ့ ဝီ န့ဆိုဝ်း. အုဝ် ဟဲ့ ယိုဝ် ပီ ဘူင် ဘေ, န့ တူ ဇေ့ဇုင် ဒီ အာတ့် ဇဝ်ဖြာ. န့ မိုဝ်း မင် အီ, ဂေ ဟဲ့ ပီ ဒူအီ အီ ရိန် ဒီ ယမ်, ဂေ ယီ ညှမ် ယမ်. တဲး ဘေ စွယ် ဒူအီ ဂေ တီ, တဲး ဂေ ဝီ မိုဝ်း ပ့လူမ်, တဲး ဂေ ဝီ ညှိုမ် ဆီချာ.
3 ခုဝ် အန် တီ တဲး ဘေ ဝီ ကာဒွါ့ ကာဖာ လွင် ပဲ့ ဟဲ့ ထူမ် ဟဲ့ ဟေန် ဘေ ဘော လွင် ပဲ့ ဟဲ့ ဒွါ ဇဝ်ဖြာ ဒီ ဘေ ဒေါ ညှိုမ် ဘေ ဒီ အန်. တဲး ဘေ ဝီ ဘူင် ဒူပ် ပါယ် တီ. တဲး ဘေ ဝီ လှုဝ်း ဝဲန် မှာပ် ဘေ. ဆေ ဘေ တူ ဘျွင် နဝ်း ဘေ, အုဝ် ဒီ တး ဒူင် ကွယ် ဘေ ပီ ဒါ ပြာ, တူ တဲး ဘေ နပ် အာခြာဝ် ဒီ တး အုဝ်.
4 မာလဲ, ဒူအီ ခဲင် မိူင် ဆာတီ နီ, န့ ဆီ မိုဝ်း ဒူအီ မင် အီ အီ တူ ဘူင် အီ မွှိုမ် ကာအိး. န့ ပီ, ဂေ တူ တဲး ခြိုင် ပီ တာ ဂေ ကာဒါတ့်. ဂေ ဒူအီ တီ, ဂေ ဒီ ဝီ ပွိုန် ဒီ တာ ခြိုင် လုယ် ဘော ဟာဝ် ဒူပ် အုဝ်. ခုဝ်, ဂေ မုး ဒူအီ အီ ဟဲ့ ကာအာပ် တာ, ကာအာပ် ဒူပ်.
5 ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, ဂေ ဒီ ပွိုန် ဒီ တာ ခြိုင် လုယ်. အုဝ် မိူဝ် တူ ဘျတ် စိူဝ် ဂေ ခဲင် ဘပ် ဇာရာင် ဂေ ဒူအီ အီ ဟဲ့ ပွိုန် အာဆာက် ကာမာယ်. အုဝ် မိူဝ် ဒီ ဝီ ကာလာင် ဒီ ဂုန့် အုဝ်, ဘော ဒီ ဂေ အာမူ အာမာတ် အန် လွင် ဟဲ့ ကာဒိုက် ကာဒဝ့် ဂေ ဒီ အုဝ်.
6 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ ဘောကာဂ့လျီတ်.’”
7 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ခဲင် ဖိုင် ဇဝ် ယေဆူ အီ ကွယ် ခဲင် မိူင် ဖီလဒေဖီ. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ ဆီငါ ဘွတ်, အီ ဆိူဝ် ဆိူဝ်, မှာန် မှာန်. အန် ဇဝ် တီ ဘော မိုဝ်း ပွုန် ဒီ တဲး အီ လိုပ် ခဲင် မိူင် ပီ အိုပ် ဇဝ်ဖြာ ကူပ် မုး အန် လှုက်လှာန် အာဒါဝိတ်. ဆေ အန် ဟီ ဝိုဝ်း မာလုဝ်း, အာဝ် မိုဝ်း အီ ပွိုန် ကာဘိတ်. ဆေ အန် ဟီ ကာဘိတ်, အာဝ် မိုဝ်း အီ ပွိုန် ဝီ ဝိုဝ်း.
8 အုဝ် ဟဲ့ နပ် တူတ့် ဒွန် မျုဝ် ပဲ့ ဟဲ့ ဘူင် ဘေ. တဲး ဘေ ဘ်ု ဒီ ယွတ်. အုဝ် ဟဲ့ ဟွတ့် ဝိုဝ်း အုန် မာလုဝ်း ဒီ ဘေ. အာဝ် မိုဝ်း အာဆေ အီ ပွိုန် ကာဘိတ် မာလုဝ်း တီ. ဘေ ပီ ဘော မိုဝ်း ဟဲန့် အီ စဲက် မိူဝ်, ဘေ ယီ ဘူင် ဒူပ် ဂြုဝ်း ပီ ကာလာင် အုဝ် ဘော မိုဝ်း နဝ်း မှာန်. ဘေ တူ ဒွိုမ် တဝ်း, ဘေ တူ နပ် အုဝ်.
9 န့ မိုဝ်း ဖိုင် ဂေ အီ ဒူပ် ဘုဝ် ကာနမ် အီ ကာလုဝ် တဝ်း ဂေ မုး ဒူအီ ယူဒါ, ဂေ ယီ တူ မုး. အုဝ် ဒီ တဲး ဂေ တး ခြိုပ်ခြဝ် ဂိုပ် ဒီ အာတ့် ဘေ. န့ ဒီ ဘော လိုဝ်း ဒီ ဂေ ဘောကာဂ့လျီတ် လွင် ရွက့် အုဝ် ဒီ ဘေ.
10 ကူပ် ဟဲ့ ထူမ် ဒူပ် ဘေ ဂြုဝ်း အုဝ်, ကူပ် ဟဲ့ ခမ် ဘေ ဒီ ယိူန်, အုဝ် မိူဝ် ဒီ ယွတ် မဲန် ဘေ. ဆေ ဒူအီ ဒဲင် ကာဒါယ် နီ ဒွန် အီ ဒီ ဘော ကာဒုး ဒုက် တာင်, ကူပ် ထေဝ် အုဝ် ဒီ နဝ်း ဂေ, အုဝ် မိူဝ် တူ တဲး ဘေ ခမ်.
11 အာဝ် လှေန့် အုဝ် ဒီ ဝီ တး. တဲး ဘေ ညှိုမ် ဟာဝ် ခဲ့ ပီ ဟဲ့ ညှိုမ် ဘေ ဒေါ တီ နီ. ကွဲ့ တဲး အာဆေ ပွိုန် ဒီ ဖာတ် ဟာဝ် ရုး ပီ ဒီ ပွိုန် ဘေ အီ ပီ မင်ဂိုမ်.
12 ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အုဝ် ဒီ တဲး အန် ကွယ် ရိုမ် ဆီချာ ဒူပ် ဇဝ်ဖြာ, တဲး န့ ပီ ရွင့် အီ ကွယ် ခဲင် ဟုဝ် ဇဝ်ဖြာ. အန် မိူဝ် တူ လုဝ် ကာထုဝ့် လေး ဒေါ မှဝ်. အုဝ် ဒဲမ် ဟပ် စိူဝ် ဇဝ်ဖြာ ပီ ကြိုပ် အုဝ် ဒဲင် ရွင့် တီ. အုဝ် ဒီ ဒဲမ် ဟပ် ဘော စိူဝ် မိူင် ယေရူဆာလဲမ် ကာမာယ် ဒဲင် ရွင့် တီ. မိူင် တီ, န့ မုး မိူင် ဇဝ်ဖြာ ပီ ကြိုပ် အုဝ်. န့ ဒီ လေး လူင် ခဲင် ဂါင်ဟြာဝ် အီ မုး ဒူင် ကွယ် ဇဝ်ဖြာ. ဘော စိူဝ် ကာမာယ် အုဝ်, အုဝ် ဒီ ဒဲမ် ဟပ် ဒဲင် ရွင့် တီ.
13 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ဘဲန် ပ့လုဝ့် ဘဲန် ပ့လုဝ့်.’”
14 အန် ဇဝ် ဝီ တဝ်း, “တဲး မဲ ဒဲမ် အုန် ဂြုဝ်း နီ, ဝီ တိုယ် ဟာဝ် ဒီ အာမူ အာမာတ် ဇဝ်ဖြာ အီ လိုမ်လာ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ခဲင် မိူင် လောဒီကီ. တဲး မဲ ဒဲမ်, ‘ဂြုဝ်း နီ မုး ဂြုဝ်း အန် ဇဝ် အီ မုး အီ မှာန်. အန် ဟဲ့ ကာလာင် အီ မုး အီ မှာန် လွင် ဇဝ်ဖြာ. အန် မိူဝ် ဟဲ့ အိုပ် တူတ့် ဒွန် မျုဝ် ပဲ့ ဟဲ့ ဖာန် ဘ့လေး ဇဝ်ဖြာ.
15 အုဝ် ဟဲ့ နပ် ပီ ဘူင် ဘေ. ဘေ တူ ရွက့် တူ ဝဲန် ဇဝ်ဖြာ. နဝ်း ဘေ န့ ပီ အိုမ် အီ တူ ဂျီတ် တူ ဒါတ်. အုဝ် ဆီ တဲး ဘေ ဒါတ်. ဆေ ဘေ တူ ဒါတ်, တဲး ဘေ ဂျီတ်.
16 မာလဲ, ကူပ် တူ ဂျီတ် တူ ဒါတ် ဘေ တီ, ကူပ် ဆီအုန့် ဆီအုန့် ဘေ, အုဝ် ဒီ ဝဲန် ဘေ ပီ အီ ပတ့် လေး အိုမ် ဆီအုန့် ခဲင် မူတ့် ဂေ.
17 ဘေ ဘော တဝ်း, “ယေ ဟဲ့ ခြမ်, ကြုဝ်ကြာမ် ယေ ဟဲ့ ကိူန် ကာဆဝ်, အာဝ် ဟူ မိုဝ်း ပီ ဒီ လုဝ် ပေါ မ့ပွါ.” ဘေ ယီ တူ ဝီ နပ် ဒုဝ် ဘေ, တူ နပ် ခဲ့ ဟဲ့ ဂိန် ဘေ, ခဲ့ မွှိုမ် ကာဝေ ဘေ, ခဲ့ ဟဲ့ ဖ့လာန် ဘေ. န့ ပီ, ခြိုင် ပီ ဒီ တာ မိူဝ်, ဘေ တူ မိုဝ်း. ငါယ် ဘေ မိူဝ် ဟဲ့ အပ်.
18 အုဝ် ဒီ ကာလာင် အာကျာမ် အာငျာန် ဒီ ဘေ, တဲး ဘေ ဒိုဝ်း ပီ ဒွါ အုဝ် ဒီ ဘေ, တဲး န့ ပီ ဘေ စိုဝ်း ခြိဝ် ဒီ အုဝ်, အီ မုး ခြိဝ် ဇဲတ်, ခြိဝ် ဘွတ် ပဲ့ ဟဲ့ ထာရွင်a အီ ခဲင် ငဝ်. တဲး ဘေ ဝီ ပီ ဒူအီ ခြမ်. တဲး ဘေ ဝဲန် မှာပ် ဘေ, တဲး န့ ပီ ဘေ စိုဝ်း စှိုပ် ခြိုင် လုယ်, တဲး န့ ကာဘိတ် ဒုဝ် ဂ့လ ဘေ, ကွဲ့ တဲး ဘေ လုဝ် ဆာယ် အီ. တဲး န့ ပီ ဘေ စိုဝ်း ဘော ဆီနမ် ဟပ် ဒီ ငါယ် ဘေ, တဲး န့ လိုဝ်း ဆီချာ ဒီ ဘေ လွင် အုဝ်.
19 အုဝ် ဒီ မာနုဝ် ကာဆဝ် ဂေ ဒူအီ ပီ ရွက့် အုဝ် ဘောကာဂ့လျီတ်. တဲး ဘေ ဝီ အွန် ဒီ ဒူပ် အုဝ်, ဝီ လှုဝ်း ဝီ ဝဲန် မှာပ် ဘေ.
20 တဲး ဘေ ထူမ်. န့ ပီ, အုဝ် ဟဲ့ ကွယ် ဒီ အာတ့် မာလုဝ်း ဘော ဒဲ့ ဘေ ဘော ဒွယ် မာလုဝ်း. အာဆေ ယိုဝ် ဂြုဝ်း အုဝ် ဘော ဝိုဝ်း မာလုဝ်း တီ, အုဝ် ဒီ ဘော လိုပ် ခဲင် ကာင် အန်, ဟူမ် ရိုမ် ဒူပ် အန်. အန် မိူဝ် ဒီ ပွိုန် ဒီ ဟူမ် ရိုမ် ဒူပ် အုဝ်.
21 ဆေ န့ ယီ မိုဝ်း ဒူအီ အီ အွင် တူတ့် ဒွန် မျုဝ်, အုဝ် ဒီ တဲး အန် တုတ့် ဒဲင် မာလာင် ဒူပ် အုဝ်, တဲး န့ ပီ ဒေါ ဟဲ့ အွင် အုဝ်, ဒေါ ဟဲ့ တဲး ဇဝ်ဖြာ အုဝ် တုတ့် ဒဲင် မာလာင် ဒူပ် အန် အီ မုး ဂုန့် အုဝ်.
22 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ် ပီ ကာလာင် နဝ်း ဖွိုမ် ဇဝ်ဖြာ ဒီ ဂေ ဒူအီ ခဲင် ဖိုင် ဇဝ် ယေဆူ အီ ကွယ် ဘဲန် ပ့လုဝ့် ဘဲန် ပ့လုဝ့်.’”

REV 4
1 ဝါယ် အန် တီ အုဝ် ဝီ ယိုဝ် ပေါ န့ ပွါ. ဟဲ့ မိုဝ်း မာလုဝ်း အီ ဝိုဝ်း အုန် ခဲင် ဂါင်ဟြာဝ်. ဟမ် ပီ ယိုဝ် အုဝ် ဒီ အာတ့်, န့ ဘော ပီ ဟမ် ဘုတ် ဝဝ် နိုင် မာပဲ. န့ ဘော တဝ်း ဒီ အုဝ်, “တဲး မဲ ဟုဝ့် ဒီ နီ, အုဝ် ဒီ ဘျ ဒီ မဲ အီ ဒီ ဘဲန် နာ အာတ့် နီ ဟာဝ်.”
2 ဒေါ အန် တီ အူ ဇေန့်, နဝ်း ဖွိုမ် ဇဝ်ဖြာ ဘော ပ့လိုက် အုဝ်, တဲး အုဝ် ယိုဝ်. ခဲင် မိူင် ဂါင်ဟြာဝ် တီ န့ မိုဝ်း မာလာင် အူ ဘူင့်. ပီ ဝီ မိုဝ်း အန် ဇဝ် အူ ကာဒင် တုတ့် ဒဲင် မာလာင် တီ.
3 အန် ဇဝ် အီ တုတ့် ဒဲင် မာလာင် တီ, အာရိုပ် အန် န့ ပီ ဆဲန့် ငျီန် ဒေန့် ဒီပုန် ဘော ဆဲန့် ရေန့်. ဒီ မာလာင် အန် ပီ ဝီ မိုဝ်း ခုန်မာယဲင် အီ ရူပ် အန်. ကာတာန် ခုန်မာယဲင် တီ ပီ ဆဲန့် ငျီန် ခွင်.
4 ပီ ဝီ မိုဝ်း မာလာင် အာ ဂိုဝ် ဒီ ဖွုန် ဘူင့်, ကွယ် ရူပ် မာလာင် အန် ဇဝ် တီ. ဒဲင် မာလာင် ဂေ တီ, ပီ ဝီ မိုဝ်း ဒါ တာင် အာ ဂိုဝ် ဒီ ဖွုန် ဝီ. ဒါ တာင် ဂေ တီ, ဟဲ့ စှိုပ် ခြိုင် လုယ်, စှိုပ် ဘော မင်ဂိုမ် ခြိဝ်, တုတ့် ဒဲင် မာလာင် တီ.
5 ပ့လ မ့ပ့လေတ့် ဘော ဟမ် ကာနမ် ဘော ဂြုဝ်း ဆီနန် ဆီနိူင် ပီ ဝီ လေး ဒီ မာလာင် အန် ဇဝ် တီ. နာ အာတ့် မာလာင် အန် ဇဝ် တီ, ပီ ဝီ မိုဝ်း ငဝ် အွမ်a တာင် ဘူ ဘူင့် အီ မုး ဝီညာန် ဘွတ် ဘူ ကာဒင် အီ ကွယ် ရိုမ် ဒူပ် ဇဝ်ဖြာ တွိုန်.
6 နာ အာတ့် မာလာင် တီ, ပီ ဝီ မိုဝ်း အူ မျုဝ် အီ ပီ အိုမ် ဒိုင် တာင်. အိုမ် တီ ယီ ပီ အဲပ် ဇမ်. န့ ဆီငါ ကော ပီ မာဝ် မင်ပွင့်. ဖွုန် ဘ့လာက် မာလာင် တီ ပီ ဝီ မိုဝ်း ဒုဝ် ဆတ်ဒါဝါ ဖွုန် ဒုဝ် အီ အိမ်. ဂေ ကွယ် ဒီ ကာတဲ အူ ဘ့လာက် အူ ဒုဝ်. ဒုဝ် ဆတ် ဂေ တီ, ပီ ဝီ မိုဝ်း ငါယ် ဘော ဒုဝ်, ဘော နာ ပန် ဘော နာ အာတ့် ဒွန် ပ့လုဝ့်.
7 ဒုဝ် ဆတ် ဒုဝ် ဒေါ ဂုဝ်, အာရိုပ် အန် ပီ မာခြင်ဆီ. ဒုဝ် ဟာအာ, အာရိုပ် အန် ပီ မာမက် အာလူင့်. ဒုဝ် ဟာအူယ်, နာ အန် ပီ နာ ဒူအီ. ဒုဝ် မ့ဖွုန်, အန် ပီ မာဂ့လာင် အီ ဘိုန့် ခဲင် ဘ့လေန့်.
8 ဒုဝ် ဆတ် ဂေ တီ, ဒွန် ဒုဝ် ပီ ဝီ မိုဝ်း ဖျီင် ဒဝ် ဘူင့်. ဒီ ဒုဝ် ဂေ ဘော ဒုဝ် ပီ ဝီ မိုဝ်း ငါယ် ဒွန် ပ့လုဝ့် ဘော ခြိုမ် ဖျီင် ဂေ. ဂေ ဘော တဝ်း မှုဝ် ဒွင် ခိူန် ဒွင် ဝန်, အာဝ် ကာဒတ် ဒေါ မှဝ်. ဂေ ဘော တဝ်း, “ဇဝ်ဖြာ အီ အိုပ် တူတ့် ဒွန် မျုဝ်, အန် ဟဲ့ ဘွတ်, ဟဲ့ ဘွတ်, ဟဲ့ ဘွတ်. အန် ဇဝ် ဟဲ့ ကွယ် ဆိန့် ဒေါ မွိုန် ကော ဇမ် ဒေါ တီ နီ. အန် ဒီ ဘော ကွယ် ဆေဆေ ဘော နာ အာတ့် နီ ဟာဝ်.”
9 ဒုဝ် ဆတ်ဒါဝါ ဖွုန် ဒုဝ် တီ, ဂေ ဘော တဝ်း, တဲး ဇဝ်ဖြာ မိုဝ်း ဆာရေ. ဂေ ဘော ဒါင် ဂုင် ဂေဇူ ဒီ အန် ဇဝ် အီ တုတ့် ဒဲင် မာလာင် အီ ကွယ် ဒွန် စုဝ် ဒွန် ဇာတ်.
10 ဒေါ တဝ်း ဂေ ပါယ် တီ, ဂေ ဒါ တာင် အာ ဂိုဝ် ဒီ ဖွုန် ဝီ တွိုန်, ဂေ မုတ် ဂိုပ် နာ အာတ့် အန် ဇဝ် အီ တုတ့် ဒဲင် မာလာင် တီ. ဂေ ဘော ကြိုပ် အန် ဇဝ် အီ ကွယ် ဒွန် စုဝ် ဒွန် ဘာန် တီ. ဂေ ဝီ ဘုတ့် လေး မင်ဂိုမ် ပီ စှိုပ် ဂေ, ဝီ ဘ့လေး အုန် နာ အာတ့် မာလာင် အန် ဇဝ်. ဂေ ဘော တဝ်း,
11 “မဲ ဇဝ်ဖြာ, မဲ မုး ဇဝ်ဖြာ ပီ ကြိုပ် ယေ. မဲ ဇဝ် ဟဲ့ ဘူင် တဲး န့ မိုဝ်း တူတ့် ဒွန် မျုဝ်, တဲး န့ ဒူပ် ပီ အိုင် မဲ. မဲ မိူဝ် ဟဲ့ တဲး န့ ကွယ် ဆီချာ ကော ဇမ် ဒေါ တီ နီ. ခုဝ်, ဟဲ့ ကာအာပ် ယေ အိူပ် မဲ ဇဝ်. ယေ အိူပ် ပွုန် ဘော အာဖုင် ဒင်ခုဝ် ဘော ဆာရေ မဲ ဇဝ်.”

REV 5
1 ဝါယ် အန် တီ အုဝ် ဝီ ယိုဝ် အန် ဇဝ် အီ တုတ့် ဒဲင် မာလာင် တွိုန်. အန် ဂူင့် ဆီလွယ် ပဲ့ ခဲင် ဒဲ အန် ဘ့လာက် အာအး. ဆီလွယ် ပဲ့ တီ ဟဲ့ ဒဲမ် ဘော နာ ရေတ့် နာ ခဲင်, ဟဲ့ ကာဘိတ်, ဟဲ့ ဒွက် ဘော ဇိုမ် ဘူ ပ့လုဝ့်.
2 အုဝ် ပီ ဝီ ယိုဝ် ဘော အာမူ အာမာတ် ဇဝ်ဖြာ အီ မိုဝ်း အာဖုင် ဒင်ခုဝ် တာင် အူ ကာဒင်. အန် ကာလာင် ဂြုဝ်း တာင် တဝ်း, “အာဆေ ဟဲ့ ကာအာပ် ပျာတ့် ဇိုမ် ဆီလွယ် ပဲ့ နီ, တဲး န့ ပွိုန် ဝိုဝ်း.း”
3 ဘော ခဲင် ဂါင်ဟြာဝ် ဘော ဒဲင် ကာဒါယ် ဘော ခြိုမ် ကာဒါယ်, အာဝ် မိုဝ်း အာဆေ အီ ပွိုန် ဝိုဝ်း ဆီလွယ် ပဲ့ တီ, တဲး န့ ပွိုန် ယွတ် နာ ခဲင်.
4 ကူပ် တူ မိုဝ်း ခေါ အူ ဝီ အီ ကာအာပ် ဝိုဝ်း ဆီလွယ် ပဲ့ တီ ယွတ် နာ ခဲင်, အုဝ် ဘော ယာမ် တာင် အူ ဇေန့်.
5 ဒေါ အန် တီ ခဲင် ဒါ တာင် ဂေ တွိုန် န့ မိုဝ်း အူ ဝီ, အန် တဝ်း ဒီ အုဝ်, “မဲ ကွဲ့ ယာမ်, တဲး မဲ ဝီ ယွတ် အီ စိူဝ် ‘မာခြင်ဆီ ခြိုဝ် အာယူဒါ’ အီ မုး လှုက်လှာန် အာဒါဝိတ်. အန် ဟဲ့ အွင်. ခုဝ်, အန် ဟဲ့ ကာအာပ် ဒိုဝ်း ဝဲန် ဇိုမ် အီ ကွယ် ဘူ ပ့လုဝ့်, တဲး အန် ဝိုဝ်း ဆီလွယ် ပဲ့ တီ.”
6 ဟဲ့ ဟွတ့် ပန် တီ အုဝ် ဝီ ယိုဝ် ဂွန် မာဘူ အူ ဒုဝ်. အန် စွင့် ဒီ ခူပ် မာလာင် တွိုန်. အာရိုပ် အန်, န့ ပီ အီ ဟဲ့ ဒွိုမ် ငဝ်း ယမ် အန်. ဒုဝ် ဆတ်ဒါဝါ ဖွုန် ဒုဝ် ဘော ဂေ ဒါ တာင် တွိုန်, ဂေ ကွယ် ရူပ် အန်. ဂွန် မာဘူ တီ ဟဲ့ မိုဝ်း နိုင် ဘူ ဘူင့် ဘော ငါယ် ဘူ ဘူင့်. ဘော နိုင် ဘော ငါယ် တီ မုး နဝ်း ဖွိုမ် ဇဝ်ဖြာ ပီ တိုယ် ဇဝ်ဖြာ ဟာဝ် ကာလတ့် ဒဲင် ကာဒါယ် ဒွန် နာ ဒွန် ပ့လုဝ့်.
7 ဂွန် မာဘူ တီ ဘော ဟာဝ် ဒိုဝ်း ဆီလွယ် ပဲ့ ပီ ဂူင့် အန် ဇဝ် အီ ကွယ် ဒဲင် မာလာင် တွိုန်. အန် ဒိုဝ်း ဆီလွယ် ပဲ့ တီ ခဲင် ဒဲ အန် ဘ့လာက် အာအး.
8 ဂွန် မာဘူ ဟဲ့ ဟွတ့် ဒိုဝ်း ဆီလွယ် ပဲ့ တီ, ဒုဝ် ဆတ်ဒါဝါ ဖွုန် ဒုဝ် ဘော ဂေ ဒါ တာင် အာ ဂိုဝ် ဒီ ဖွုန် ဝီ တွိုန်, ဂေ ဘော မုတ် ဂိုပ် ဒီ အာတ့် ဂွန် မာဘူ တီ. ဂေ ဒွန် အီ ဟဲ့ ဂူင့် ဒိင် ဘော ဆီလာတ့် ခြိဝ် ပီ ဟပ် ဂေ ဆီနမ် အုး ငှုန်. ပီ ဆာခိုဝ် ဂေ ဒူအီ အီ ဆီငါ ဘွတ်, န့ ပီ ဆီနမ် အုး ငှုန် ခဲင် ဆီလာတ့် တီ.
9 ဂေ ဘော ကာဖြူမ် ဒီ တဝ်း မှုဝ် ကာမာယ်. ဂေ တဝ်း, “မဲ ဇဝ်, မဲ ဟဲ့ ကာအာပ် ဒိုဝ်း ဆီလွယ် ပဲ့ တီ, တဲး မဲ ပွိုန် ဒီ ပျာတ့် ဇိုမ် ဂေ တီ. ခုဝ်, အီ ဟဲ့ ဒွိုမ် ငဝ်း ယမ် မဲ. ကူပ် ဟဲ့ လေး နှာမ် မဲ ဇဝ်, မဲ ဟဲ့ ပွိုန် ဒီ ထုတ် လေး ဒူအီ ဘောကာဂ့လျီတ် ခဲင် မှာပ်, တဲး ဂေ ဝီ ပွိုန် ဒီ ဒူပ် ဇဝ်ဖြာ. ဂေ ဒူအီ ဒွန် မာန် ဒွန် မိူင်, ဒွန် ဇိုဝ် ဒွန် ခြိုဝ်, အီ ကာလာင် ဂြုဝ်း ဒွန် မျုဝ်, ဂေ ပွိုန် ဒီ ဘဲန် တူတ့် ဒူအီ ပီ အိုပ် ဇဝ်ဖြာ.
10 မဲ ဇဝ် ဟဲ့ တဲး ဂေ ပွိုန် ဒီ ဘဲန် အူ ဖိုင် အီ မုး ဒူအီ အီ လှူ ဒီ ဇဝ်ဖြာ. တဲး ဂေ ပွိုန် ဒီ ဘူင် ဂါန် ဇဝ်ဖြာ အီ အိုပ် အေ, တဲး ဂေ အိုပ် ဒဲင် ကာဒါယ်.”
11 ဂေ ဟဲ့ ဟွတ့် ကာလာင် ဂြုဝ်း တီ, အုဝ် ပီ ဝီ ယွတ်, အုဝ် ဝီ ယိုဝ် ဂြုဝ်း အာမူ အာမာတ် ဇဝ်ဖြာ ဂေ ကိူန် ကာဆဝ်, ကော မိုဝ်း ဘဲန် ဆဲန့် ဘဲန် လာန် ကော ဟူ ပဲ ဒီ တိး. ဂေ ဟဲ့ စွင့်, ဟဲ့ ရူပ် ဘော မာလာင် ဘော ဒုဝ် ဆတ်ဒါဝါ ဖွုန် ဒုဝ် ဘော ဒါ တာင် ဂေ တွိုန်.
12 ဂေ ဘော ဒတ် တာင် တဝ်း မှုဝ်. ဂေ တဝ်း, “ဂွန် မာဘူ ပဲ့ ဟဲ့ ငဝ်း ယမ် အီ, အေ ဟဲ့ ကာအာပ် အိူပ် အန်. အေ ဘော အိူပ် အန် ကူပ် ဟဲ့ ကိူန် ပွုန် အန် ဘော ကြုဝ်ကြာမ် အန်. အေ အိူပ် ဘော အာငျာန် ဘွတ် ဘော ပ့လူမ် ဂေ ဟဲန့် အန်. ဟဲ့ ကာအာပ် အိူပ် အာဖုင် ဒင်ခုဝ် အန် ဇဝ်, တဲး အန် မိုဝ်း ဆာရေ. ယေ ဘော ဒါင် ဂုင် ဂေဇူ ဒီ အန်.”
13 ဝါယ် အန် တီ အုဝ် ပီ ဝီ ယိုဝ် ဂြုဝ်း ဂေ အီ မိုဝ်း ဖွိုမ် ဒွန် မျုဝ်. ဘော အီ ကွယ် ခဲင် ဂါင်ဟြာဝ် ဘော အီ ကွယ် ဒဲင် ကာဒါယ်, ဘော အီ ကွယ် ခြိုမ် ကာဒါယ် ဘော အီ ကွယ် ခဲင် အိုမ် နမ်မုက်ဆာရာ, ဂေ ဘောကာဂ့လျီတ် တဝ်း, “အေ အိူပ် အန် ဇဝ် အီ တုတ့် ဒဲင် မာလာင် ဘော ဂွန် မာဘူ တွိုန်, တဲး ဂါယ် မိုဝ်း ပွုန်, မိုဝ်း ဆာရေ. တဲး ဂါယ် မိုဝ်း ဘော အာဖုင် ဒင်ခုဝ် ဆေဆေ ဒွန် စုဝ် ဒွန် ဘာန်.”
14 ဂေ ဟဲ့ ဟွတ့် ကာလာင် ပါယ် တီ, ဒုဝ် ဆတ်ဒါဝါ ဖွုန် ဒုဝ် တွိုန် ဝီ တဝ်း, “ဟဲ့ မှာန်, ဟဲ့ မုး, ဆာတူ.” ဒါ တာင် ဂေ တွိုန် ဘော မုတ် ဂိုပ် ကြိုပ် အူ ဇေန့်.

REV 6
1 ပန် တီ အုဝ် ယွတ် ဂွန် မာဘူ ဒေါ ပျာတ့် အန် ဇိုမ် ဒေါ ဂုဝ် ခဲင် ဘူ ဘူင့် တွိုန်. ဒေါ အန် တီ ခဲင် ဒုဝ် ဆတ်ဒါဝါ ဖွုန် ဒုဝ် တွိုန်, အူ ဒုဝ် ကာလာင် ဂြုဝ်း ပီ ဟမ် ကာနမ် တဝ်း, “တး.”
2 အုဝ် ဝီ ယိုဝ် ဘော မင်ပြွင့် လုယ် အူ ဒုဝ်. ဒါ အီ ပဝ့် မင်ပြွင့် တီ, အန် ဟဲ့ ဂူင့် ဘော အ. အန် ဟဲ့ ပွိုန် ဘော မင်ဂိုမ် အူ ဘူင့်. ပီ ပါယ် အန် ဒီ ပဝ့် မင်ပြွင့် တီ ဟဲ့ ပီ ဒူအီ အီ ဒီ ဟာဝ် ကာဂုဝ်း, အီ ဒီ အွင် ရန်ဆူ အန်.
3 ပန် တီ ဂွန် မာဘူ ဘော ပျာတ့် ဇိုမ် ဟာအာ. ဒေါ အန် တီ ခဲင် ဒုဝ် ဆတ်ဒါဝါ ဖွုန် ဒုဝ် တွိုန်, အုဝ် ဝီ ယိုဝ် ဂြုဝ်း ဒုဝ် ဟာအာ. အန် တဝ်း, “တး.”
4 အုဝ် ပီ ဝီ ယိုဝ် မင်ပြွင့် ရေန့် အူ ဒုဝ် တး. ဝီ အီ ပဝ့် မင်ပြွင့် တီ, ဇဝ်ဖြာ ဟဲ့ တဲး အန် မိုဝ်း ပွုန်, တဲး အန် ဘူင် တဲး ဒူအီ ဒဲင် ကာဒါယ် လာယ် ကာဂုဝ်း လာယ် ကာငဝ်း. အန် ဟဲ့ ဂူင့် ဘော မာပွါ့ လာင် အူ ဘ့လ အီ တာင် ကာဆဝ်.
5 ဟဲ့ ဟွတ့်, ဂွန် မာဘူ ပျာတ့် ဇိုမ် ဟာအူယ်. ဒေါ အန် တီ အုဝ် ဝီ ယိုဝ် ဂြုဝ်း ဒုဝ် ဆတ်ဒါဝါ တွိုန်, အီ မုး ဒုဝ် ဟာအူယ်. အန် တဝ်း, “တး.” အုဝ် ဘော ယွတ်, အုဝ် ဝီ ယိုဝ် မင်ပြွင့် ဝွင့် အူ ဒုဝ်. ဝီ အီ ပဝ့် မင်ပြွင့် တီ, အန် ဟဲ့ ဂူင့် လစူ အူ ဘ့လ ခဲင် ဒဲ အန်.
6 အုဝ် ဝီ ယိုဝ် ဂြုဝ်း ကာတဲ ဂေ ဒုဝ် ဆတ်ဒါဝါ ဖွုန် ဒုဝ် တွိုန် တဝ်း, “ဒီဂါဝ် ခဝ်ချုင် အူ ခ့ဝါက်, လုဝ် ဟာဝ် ကာဝေန် အူ ဝီ. ဘော ဆီဂူင့်ရာ အူယ် ခ့ဝါက်, လုဝ် ဟာဝ် ကာဝေန် အူ ဝီ. အီ မုး အိုမ် ဆာဘျိတ်a ဘော နာမန်, ဘေ ကွဲ့ တဲး န့ လိုဝ်.”
7 ပန် တီ ဂွန် မာဘူ ဝီ ပျာတ့် ဇိုမ် မ့ဖွုန်. ဒေါ အန် တီ အုဝ် ဝီ ယိုဝ် ဂြုဝ်း ဒုဝ် ဆတ်ဒါဝါ ဒုဝ် မ့ဖွုန်, အန် တဝ်း, “တး.”
8 အုဝ် ပီ ဝီ ယိုဝ်, မင်ပြွင့် ငျီန် ဆီဒိန့် အူ ဒုဝ်. ဝီ အီ ပဝ့် မင်ပြွင့် တီ, အန် စိူဝ် ဇဝ် မာရာန. မိူင် မာရာန အာဝ် ကာတူင့် ဒီ အန်. အန် မိုဝ်း ပွုန် ဒီ တဲး အီ ယမ် ဒီ ဒါ ဆိုက်, ယမ် ဒီ အေတ့် ပီ ဒီ ဟူမ်, ဒီ ဆဝ် ရောဂါ ဘော ဒီ မာ ဒုဝ် ပြဲ. အန် ပွိုန် ငဝ်း ဒူအီ ဒဲင် ကာဒါယ် အာဒါ ဖွုန် ဘုန် အူ ဘုန်.
9 ဂွန် မာဘူ ဝီ ပျာတ့် ဇိုမ် မ့ဖန်. ဒေါ အန် တီ အုဝ် ဝီ ယိုဝ် ကာပြဝ် ဂေ ဒူအီ အီ ဟဲ့ ခမ် ဒီ ယမ် ကူပ် ကာလာင် ဂေ ဂြုဝ်း ဇဝ်ဖြာ ဘော ကူပ် ကာလာင် ဂေ ပဲ့ ဟဲ့ ယိုဝ် ဟဲ့ နပ် ဂေ လွင် ဇဝ် ယေဆူ. ဂေ ကွယ် ခြိုမ် ကာစှူင့် လှူ.
10 ဂေ ဘော ဒတ် တာင် တဝ်း, “အိုယ် မဲ ဇဝ် အီ အိုပ် တူတ့် ဒွန် မျုဝ် အီ ဆီငါ ဘွတ်, အီ ဘူင် နာ မုး နာ မှာန် အာခါခ်ု, န့ ဒီ လှေန့် ပေါ ခဲ့ မှဝ်, တဲး န့ ဇမ် ပန် ဒီ ဆုင်ဖျာတ် မဲ ဇဝ် အာမူ ဂေ ဒူအီ ဒဲင် ကာဒါယ်.း ပန် မှဝ် မဲ ဒီ ဒမ် မှာပ် ဒီ ဂေ အီ ဟဲ့ ငဝ်း ယမ် ယေ.း”
11 ဂေ ဟဲ့ ဟွတ့် တဝ်း ပါယ် တီ, ဂေ ဒွန် အီ ဟဲ့ ပွိုန် ဒီ စှိုပ် ခြိုင် လုယ်. အန် ဇဝ် ဝီ ကာလာင် ဒီ ဂေ, တဲး ဂေ ဘ်ု ပေါ အီ စဲက်. တဲး ဂေ နှဝ့်, တဲး န့ ကော နုဝ့် ခဲ့ ကွယ် ဘီနွင် ဂေ ဘော ဂိုက် အီ ဘူင် ဂါန် ရိုမ် ဒူပ် ဂေ, အီ ဆီ လုဝ် ခမ် ဒီ ယမ် ပီ ဂေ.
12 အုဝ် ဘော ယွတ် ဂွန် မာဘူ ဒေါ ပျာတ့် အန် ဇိုမ် န့ဒဝ်. အုဝ် ဝီ ယိုဝ် မာအိမ် ဟဲ့ ယေန့် ကာဆဝ်. ဘော ဆီငဲ အာဝ် ဟူ ဘ့လာင်, ဟဲ့ အပ် ဝွင့် တူတ့်. မာဂျီန် မိူဝ် ဟဲ့ ရေန့် ပီ နှာမ်.
13 ဂေ ဆီမန့် မိူဝ် ဟဲ့ စုဝ်း ဒဲင် ကာဒါယ်, ပီ ဘ့လေ ဒီပူ အီ ဆီဂ့လုး စုဝ်း အာတ့် ဆိန် ဒေါ မိုဝ်း ခုန် တာင် တး ဘုတ် ဒီယုး ဟေ အန်.
14 ဘ့လေန့် မိူဝ် ဟဲ့ ဟြာယ် ပီ ပဲ့ ပီ ဆီလွယ် အုန် အီ. နွန် ဒွန် နွန် ဘော ဂုန် အိုမ် ဒွန် ပ့လုဝ့် ဟဲ့ ကာထုဝ့် ဒူင် ကွယ် ဂေ.
15 ဒေါ အန် တီ ခဲ့ ကွယ် ဂေ ခုန်ဒီခမ် ဒဲင် ကာဒါယ် ဘော ဂေ ဒါ ကာညာ, ဘော ဂေ ဒါ တာင် အီ အိုပ် ဒါ ဆိုက်, ဘော ဒူအီ ခြမ် ဘော ဒူအီ အီ မိုဝ်း ပွုန်, မိုဝ်း အာဖုင် ဒင်ခုဝ်, ဘော ဒူအီ ဟဝ် ဘောကာဂ့လျီတ်, ဂေ အီ မုး မှာယ် ဘော ဂေ ဒူအီ အီ ကွယ် ထင်ဟာင်,bဂေ ဒွန် အီ ဟဲ့ တဝ် ဟာဝ် ချြီင် ဂေ ဒီ နွန် အီ မိုဝ်း ကာဒဝ် ထမ် ဂေ ကာဒဝ် မာဝ်.
16 ဂေ ဘော ဒတ် တဝ်း, “တဲး ဘေ နွန် ကေး ထိပ် ယေ, တဲး ဘေ ကာဒး ယေ ဒီ အန် ဇဝ် အီ တုတ့် ဒဲင် မာလာင် ခဲင် ဂါင်ဟြာဝ်, ဘော ကာဒး ယေ ဒီ ဂွန် မာဘူ အီ ဒီ ဒမ် မှာပ် ဒီ ယေ.
17 ခုဝ်, ဆီငဲ ဒီ ဆုင်ဖျာတ် ဇဝ်ဖြာ အာမူ အီ ဟဲ့ ဇမ်. အာဝ် မိုဝ်း အာဆေ အီ လွတ် ဇဝ်ဖြာ ဒမ် မှာပ် ဒီ အန်.”

REV 7
1 ဝါယ် အန် တီ အုဝ် ဝီ ယိုဝ် အာမူ အာမာတ် ဇဝ်ဖြာ ဖွုန် ကာဒင်. ဂေ စွင့် ဒီ ဖွုန် ကာတုဝ့် ကာဒါယ်. ဂေ ဘော ခြဲ ခုန် အီ တး ဖွုန် ဘ့လာက်, ကွဲ့ တဲး ခုန် ဘုတ် ခဲင် အိုမ် နမ်မုက်ဆာရာ ဘော ဒဲင် ကာဒါယ် ဘော ဟေ ဘောကာဂ့လျီတ်.
2 အုဝ် ဝီ ယိုဝ် အာမူ အာမာတ် ဇဝ်ဖြာ ပေါ အူ ကာဒင် တး နာ လေး ဆီငဲ. အန် ဂူင့် ဇိုမ် ဇဝ်ဖြာ အီ မုး ဇဝ်ဖြာ အိမ်. အန် ဝီ ဒတ် တာင် ကာဆဝ် ဒီ ဂေ အာမူ အာမာတ် ဇဝ်ဖြာ ဖွုန် ကာဒင် တွိုန် အီ ဟဲ့ ပွိုန် ဒီ ဘူင် တဲး န့ ဒုက် ဒဲင် ကာဒါယ် ဘော ခဲင် အိုမ် နမ်မုက်ဆာရာ.
3 အန် တဝ်း, “အာတ့် ဒွက် အေ ဇိုမ် ဒီ ကာတဝ်း ဂေ ဒဲစေန့် ဇဝ်ဖြာ, ကွဲ့ တဲး န့ ဘဲန် ဒုက် ဒဲင် ကာဒါယ် ဘော ခဲင် အိုမ် နမ်မုက်ဆာရာ ဘော ဒီ ဟေ ဘောကာဂ့လျီတ်.”
4 အန် ဟဲ့ ဟွတ့် ကာလာင် ဂြုဝ်း တီ, အုဝ် ဝီ ယိုဝ် လွင် ဂေ အီ ဟဲ့ မိုဝ်း ဇိုမ် ဇဝ်ဖြာ ဒီ ကာတဝ်း ဂေ, န့ မုး အူ ဆဲန် ဒီ ဖွုန် မှိုန့် ဒီ ဖွုန် ဟြဲန့် ဝီ. ဒူအီ ဂေ တီ, ဂေ မုး အာမျုဝ် ဒူအီ အီဆာရေလ, အီ တး ခဲင် ခြိုဝ် ဂိုဝ် ဒီ အာ ခြိုဝ် တွိုန်.
5-8 န့ ဘော မုး ခြိုဝ် အာယူဒါ, အာရူဘေန်, အာဂတ်, အာဆေန်, အာနာပ်ထာလီ, အာမာနာဆေ, အာဆီမေန်, အာလေဝီ, အာအီဆာခါ, အာဇေဘူလူန်, အာယုဝ် ဘော အာဘေန်ယာမ်. ခဲင် ခြိုဝ် ဂေ တီ, အူ ခြိုဝ် ပီ ဝီ မိုဝ်း အူ မှိုန့် ဒီ အာ ဟြဲန့် ဝီ, အီ မိုဝ်း ဇိုမ် တီ.
9 ဝါယ် အန် တီ အုဝ် ဝီ ယိုဝ် ဖိုင် ဒူအီ ကိူန် ကာဆဝ် ကော ဟူ ပဲ နပ် ဒီ တိး. ဒူအီ ဂေ တီ, န့ မုး ဒူအီ ဒွန် ဇိုဝ် ဒွန် ခြိုဝ်, ဒွန် မာန် ဒွန် မိူင်, ဂေ ဘော ကာလာင် ဂြုဝ်း ဒွန် မျုဝ်. ဂေ ဟဲ့ စှိုပ် တူတ့် ခြိုင် လုယ်, ဂူင့် ဘော လှာ ဟေ စိုက်. ဂေ ဟဲ့ တး ကွယ် နာ အာတ့် မာလာင် အန် ဇဝ် ဘော နာ အာတ့် ဂွန် မာဘူ တွိုန်.
10 ဂေ ဘော ဒတ် တာင် တဝ်း, “အီ ချွတ် အေ ဟဲ့ မုး ဇဝ်ဖြာ အီ တုတ့် ဒဲင် မာလာင် ဘော ဂွန် မာဘူ တီ.”
11 ခဲ့ ကွယ် ဂေ အာမူ အာမာတ် ဇဝ်ဖြာ ဘောကာဂ့လျီတ် ဘော စွင့် ရူပ် အန် ဇဝ် ဘော ရူပ် ဒါ တာင် ဂေ ဒုဝ် ဆတ်ဒါဝါ ဖွုန် ဒုဝ် တွိုန်, ဂေ ဘော ကာဖြူမ် ဒီ မုတ် ဂိုပ် ဒီ မာလာင်, ကြိုပ် ဇဝ်ဖြာ.
12 ဂေ ဘော တဝ်း, “ဆာတူ, ယေ အိူပ် မျုက် မဲ ဇဝ်ဖြာ. မဲ မိုဝ်း အာဖုင် ဒင်ခုဝ်. မဲ မိုဝ်း အာငျာန်. ယေ ဘော ဒါင် ဂုင် ဂေဇူ ဒီ မဲ ဇဝ်. မဲ ဘော မိုဝ်း ဆာရေ ဘွတ် ဘော ပွုန် ဂေ ဟဲန့်. တဲး န့ ဘော ဘဲန် ပါယ် တီ ဒွန် စုဝ် ဒွန် ဘာန်, ဆာတူ.”
13 ဒေါ အန် တီ န့ မိုဝ်း ဒါ တာင် အူ ဝီ, အန် ဒီမွှတ် အုဝ် တဝ်း, “ဂေ အီ စှိုပ် ခြိုင် လုယ် နီ, ဂေ မုး အာဆေ.း ဂေ တး နာ မှဝ်.း”
14 အုဝ် ဝီ တဝ်း, “အိုယ် မဲ ဇဝ်, အုဝ် တူ နပ်. မဲ အီ ဟဲ့ နပ်.” အန် ဝီ တဝ်း ဒီ အုဝ်, “ဒူအီ ဂေ တီ, ဂေ မုး ဒူအီ အီ ဟဲ့ လွတ် လေး ခဲင် ဒုက် တာင် ကာဆဝ်. ခြိုင် ဂေ ဟဲ့ လုယ် ဆီငါ. န့ ပီ ဂေ ဟဲ့ လး ခြိုင် ဂေ ခဲင် နှာမ် ဂွန် မာဘူ တွိုန်.
15 ခုဝ်, ဇဝ်ဖြာ ဟဲ့ ဒွိုမ် ကာလာင် လွင် ဂေ, ဂေ ဒီ ပွိုန် ဒီ ကွယ် နာ အာတ့် မာလာင် ဇဝ်ဖြာ. ဂေ ပွိုန် ဒီ ကြိုပ် ဇဝ်ဖြာ, ဘူင် ဂါန် ဇဝ်ဖြာ ခဲင် ဟုဝ် အန် ဒွင် ခိူန် ဒွင် ဝန်. အန် ဇဝ် အီ တုတ့် ဒဲင် မာလာင်, အန် ဟဲ့ ကွယ် ကာချြီ့ ဒီ ဂေ, တဲး အန် ရဲ ဂွင့် ဂေ.
16 ဝါယ် နီ, ဂေ မိူဝ် ဟူ အေတ့် ပီ ဒီ ဟူမ်, ဟူ အေတ့် အိုမ် ဒေါ မှဝ်. ဂေ မိူဝ် အာဝ် ဟူ လုဝ် ခမ် ဆောဒါတ် ဂေ ကာဟွာ့ ဆီငဲ ဒေါ မှဝ်.
17 ခုဝ်, ဂွန် မာဘူ အီ ကွယ် ခူပ် မာလာင် တီ, အန် ဒီ ဟျီင် လိုမ်လာ ဂေ. အန် ဇဝ် ဒီ ယဲတ့် ဂေ ဟာဝ် ဒူင် မိုဝ်း အိုမ် တုဝ်း အီ ဒွါ အာဆာက်. ဇဝ်ဖြာ မိူဝ် ဒီ ခုတ် ဝဲန် အိုမ် ငါယ် အီ ဒိုက် ဒီ ငါယ် ဂေ.”

REV 8
1 ဝါယ် အန် တီ ဂွန် မာဘူ ဝိုဝ်း ဇိုမ် မ့ဘူ. ဒေါ အန် တီ အာဒါ ကာဘက် အူ ခ့ဝါယ် နာရီ, န့ ဘော ငွင့် ယေန် ခဲင် ဂါင်ဟြာဝ်.
2 အုဝ် ဝီ ယိုဝ် အာမူ အာမာတ် ဇဝ်ဖြာ ဘူ ကာဒင် အီ ကွယ် နာ အာတ့် ဇဝ်ဖြာ. ဂေ ဟဲ့ ပွိုန် ဝဝ် နိုင် ပဲ ဘူ လှာင်.
3 ဒေါ အန် တီ န့ ဝီ မိုဝ်း အာမူ အာမာတ် ဇဝ်ဖြာ ပေါ အူ ကာဒင်, ဝီ ဂူင့် ဆီလာတ့် ခြိဝ် ပီ ဒုဝ့် ဆီနမ် အုး ငှုန်. အန် စွင့် ခူပ် ကာစှူင့် လှူ. အန် ဟဲ့ ပွိုန် ဆီနမ် အုး ငှုန် ကိူန်, တဲး အန် ဒုဝ့် လှူ ဒူပ် ပီ ဆာခိုဝ် ဂေ ဒူအီ အီ ဆီငါ ဘွတ်, တဲး အန် လှူ ဇိုဝ် တီ ဒဲင် ကာစှူင့် ခြိဝ် အီ ကွယ် ဒီ အာတ့် မာလာင် တွိုန်.
4 ဒက် ဆီနမ် အုး ငှုန် ပီ ဒုဝ့် ဂေ ဘော ဂြုဝ်း ပီ ဆာခိုဝ် ဂေ ဒူအီ အီ ဆီငါ ဘွတ်, န့ ဘော လေး ခဲင် ဒဲ အာမူ အာမာတ် ဇဝ်ဖြာ တီ, ဟုဝ့် ဇမ် ဒီ အာတ့် ဇဝ်ဖြာ.
5 ဟဲ့ ဟွတ့် ပန် တီ အာမူ အာမာတ် ဇဝ်ဖြာ တွိုန် ဝီ ဒိုဝ်း ငဝ် ဒဲင် ကာစှူင့် လှူ, ဝီ ဟပ် ခဲင် ဆီလာတ့် ခြိဝ် ပီ ဒုဝ့် ဂေ ဆီနမ် အုး ငှုန် တွိုန်, ဝီ ဘျွာ လူင် ဒဲင် ကာဒါယ်. ဒေါ အန် တီ န့ ဘော မိုဝ်း ဟမ် ကာနမ် ဘော ပ့လ မ့ပ့လေတ့် ဘော ဟမ် ဆီနန် ဆီနိူင်. မာအိမ် မိူဝ် ယေန့် ကာဆဝ်.
6 ဂေ အာမူ အာမာတ် ဇဝ်ဖြာ ဘူ ကာဒင် အီ ဂူင့် ဝဝ် နိုင် ပဲ ဘူ လှာင် တွိုန် မိူဝ်, ဟဲ့ ခြိုင် ဘ်ု ဒီ ဘုတ် ဝဝ် ဂေ.
7 ဟဲ့ ဟွတ့်, အာမူ အာမာတ် ဇဝ်ဖြာ ကာဒင် ဒေါ ဂုဝ် ဘော ဘုတ် ဝဝ် အန်. န့ ဘော မိုဝ်း ဘျြီ ဘော ငဝ် ကာဆူ နှာမ်, စုဝ်း လူင် ဒဲင် ကာဒါယ်. ဒေါ အန် တီ ကာဒါယ် အူယ် ဘုန် အူ ဘုန် ဘော ဟေ အူယ် ဘုန် အူ ဘုန် ဘော ပြဲ ငျီန် ဘောကာဂ့လျီတ် ဘော ကာဟဝ်း ခြဲမ် တူတ့်.
8 အာမူ အာမာတ် ဇဝ်ဖြာ ကာဒင် ဟာအာ ပီ ဝီ ဘုတ် ဝဝ် အန်, ပီ ဝီ မိုဝ်း အာဒါ အူ မျုဝ် အီ ပီ နွန် တာင် အီ မိုဝ်း ငဝ် ကုး. အန် စုဝ်း ခဲင် အိုမ် နမ်မုက်ဆာရာ. ဟဲ့ ဟွတ့်, အိုမ် နမ်မုက်ဆာရာ အူယ် ဘုန် အူ ဘုန် ဘဲန် နှာမ်.
9 ဘော ဒုဝ် ဆတ်ဒါဝါ အီ ကွယ် ခဲင် အိုမ် နမ်မုက်ဆာရာ အူယ် ဘုန် အူ ဘုန် ဘော ယမ်, ဘော ရိုဝ် ဆင်ဖုဝ် အူယ် ဘုန် အူ ဘုန် ဘော ကာပျာတ့် လိုဝ်.
10 ဟဲ့ ဟွတ့်, အာမူ အာမာတ် ဇဝ်ဖြာ ကာဒင် ဟာအူယ် ပီ ဝီ ဘုတ် ဝဝ် အန်, န့ ဝီ မိုဝ်း ဆီမန့် တာင် အူ ဘူင့်, မိုဝ်း ဘော ငဝ် ကုး ပီ ငဝ် ရာင်, တး ခဲင် ဘ့လေန့် စုဝ်း လူင် ဒဲင် ဘ့လဲင် အိုမ် အူယ် ဘုန် အူ ဘုန် ဘော ဒဲင် တုဝ်း အိုမ် ဒွန် ပ့လုဝ့်.
11 ဆီမန့် တီ စိူဝ် “ဆွင့်.” အိုမ် အူယ် ဘုန် အူ ဘုန် ဝီ ဆွင့်. ဒူအီ ကိူန် ဘော ယမ် ကူပ် ဒျီင် ဂေ အိုမ် တီ. ခုဝ်, အိုမ် ဆီငဲး ဟဲ့ ဝီ ဘဲန် အိုမ် ဆွင့်.
12 ဝါယ် အန် တီ အာမူ အာမာတ် ဇဝ်ဖြာ ကာဒင် မ့ဖွုန် ပီ ဝီ ဘုတ် ဝဝ် အန်. ဟဲ့ ဟွတ့်, ဆီငဲ ဘော လိုဝ် အူယ် ဘုန် အူ ဘုန်. ဘော မာဂျီန် ဂေ ဆီမန့် ဘော လိုဝ် အူယ် ဘုန် အူ ဘုန်, တဲး န့ အပ် ဝွင့်. ဒေါ ကာတဲ ဆီငဲ အာဝ် ဟူ ဘ့လာင် အာဒါ ဖွုန် နာရီ. ဘော ခဲင် မှိုဝ် န့ ဘော ပါယ် တီ. မာဂျီန် ဂေ ဆီမန့် အာဝ် ဟူ ဘ့လာင် အာဒါ ဖွုန် နာရီ.
13 ဒေါ ယွတ် အုဝ် ဇိုဝ် တီ, အုဝ် ပီ ဝီ ယိုဝ် မာဂ့လာင် အူ ဒုဝ်, ဘိုန့် စာ ကာဆဝ် ခဲင် ဘ့လေန့်. အန် ဘော ဒတ် တာင် တဝ်း, “ဝူတ်, ဝူတ်, ဂေ အာမူ အာမာတ် ဇဝ်ဖြာ အူယ် ကာဒင် အီ ဆီ ဂိတ်, ဂေ မိူဝ် ဟဲ့ ခြိုင် ဒီ ဘုတ် ဝဝ် ဂေ, တဲး ဒူအီ ဒဲင် ကာဒါယ် ဘောကာဂ့လျီတ် ခမ် ဝူတ်.”

REV 9
1 ဟဲ့ ဟွတ့် ပါယ် တီ, အာမူ အာမာတ် ဇဝ်ဖြာ ကာဒင် မ့ဖန် ပီ ဝီ ဘုတ် ဝဝ် အန်. ဒေါ အန် တီ အုဝ် ဝီ ယိုဝ် ဆီမန့် အူ ဘူင့် အီ ဟဲ့ စုဝ်း ဒဲင် ကာဒါယ်. အန် ဟဲ့ ပွိုန် လခတ်ဆဝ် အီ ဝိုဝ်း ကာဒဝ် ဟူလဝ်.
2 ဒေါ ဝိုဝ်း ဆီမန့် တီ ဒီ ကာဒဝ် ဟူလဝ်, န့ ဘော မိုဝ်း ဒက် ငဝ် လေး ခဲင် ကာဒဝ် တီ. ဒက် ငဝ် တီ, န့ ပီ ဒက် ငဝ် ခဲင် ကာဝှါင် အီ တာင် ကာဆဝ်, အီ မုး ဒူင် စိုမ် အီ ဟိန်. ဒက် တီ, တဲး ဘ့လာင် ဆီငဲ ဘော ဘ့လေန့် အပ် ဝွင့် ဘောကာဂ့လျီတ်.
3 မာ အာဇူင့် ဘော လေး တး ခဲင် ဒက် ငဝ် တီ, ဇမ် ဒဲင် ကာဒါယ်. မာ အာဇူင့် ဂေ တီ, မိုဝ်း ပွုန် အီ ပီ ပွုန် မာ မဲင်ငဝ် အီ ကွယ် ဒဲင် ကာဒါယ် နီ.
4 ဂေ ယီ တူ ပွိုန် ဒွါ ဒုက် ဒီ ပေတ့် ဘော ပြဲ ဂေ ဟေ အီ ဆီ ငျီန် ဆီ အိမ်. ဂေ ယီ ပွိုန် ဒွါ ဒုက် ဒီ ဂေ ဒူအီ အီ တူ မိုဝ်း ဇိုမ် ပီ ဒွက် ဇဝ်ဖြာ ဒီ ကာတဝ်း ဂေ.
5 မာ အာဇူင့် ဂေ တီ တူ ပွိုန် ဘူင် တဲး ဒူအီ ဂေ တီ ယမ်. ဂေ ယီ ပွိုန် ဒွါ ဒုက် ဒီ ဂေ အာဒါ ဖန် မာဂျီန်. ပီ ပါယ် ဂေ ဒူအီ ဒီ ခမ် ဒုက် တီ, န့ ပီ မာ မဲင်ငဝ် ဟဲ့ ဒွက် ဂေ.
6 အာဒါ ဖန် မာဂျီန် တီ, ဂေ ဒူအီ ဆီ ဘူင် တဲး ဂေ ယမ်. ဂေ ယီ တူ ယမ်. ဂေ ပီ ဘော ဟဲ့ ဆီ ယမ် မိူဝ်, ဇဝ် မာရာန ယီ တူ ဒိုဝ်း ဂေ.
7 အာရိုပ် ရာင် မာ အာဇူင့် ဂေ တီ, န့ ပီ မင်ပြွင့် အီ ဟဲ့ ခြိုင် ဒီ ဟာဝ် ကာဂုဝ်း. ဒဲင် ဂိန့် ဂေ, န့ ပီ ဂေ ဟဲ့ စှိုပ် မင်ဂိုမ် ခြိဝ်. နာ ဂေ ပီ နာ ဒူအီ.
8 ဟိုက် ဂိန့် ဂေ, န့ ပီ ဟိုက် ဂိန့် အီဘိုန့်. ဟြာင် ဂေ, ပီ ဟြာင် မာခြင်ဆီ.
9 ပီ ဂွင့် ဂေ ဒီ ဘာင်နဝ်း ဂေ ပီ မင် ဂွင့် ဟိန်. ဟမ် ဖျီင် ဂေ, န့ ပီ ဂြန့် မင်ပြွင့် လက်လဝ်a ပီ ပဝ့် ဒါ ဆိုက် အီ ကာဘ့လဲပ် ဒီ ဟာဝ် ကာဂုဝ်း.
10 ဆီဒါ မာ အာဇူင့် ဂေ တီ ဘော မိုဝ်း အာယ် အီ ပီ အာယ် မာ မဲင်ငဝ်. ဆီဒါ ဂေ တီ ဟဲ့ ပွိုန် ဒွါ ဒုက် ဒီ ဒူအီ အာဒါ ဖန် မာဂျီန်.
11 န့ မိုဝ်း ကာနမ် အူ ကာဒင် အီ အိုပ် ကာဒဝ် ဟူလဝ် တီ, အန် အီ ဘဲန် ခုန်ဒီခမ် အီ အိုပ် ဘော မာ အာဇူင့် တီ. စိူဝ် အန် ခဲင် ဂြုဝ်း ဟဲဘြဲ န့ တဝ်း, “အာဘာဒုင်.” ဂြုဝ်း ဂြိက် ဘော တဝ်း, “အာပေါလီအူန်.” (လွင် ဒါင် အန် န့ လေး, “ဘုဝ် အီ ပျာတ့် လိုဝ်”).
12 ပါယ် တီ ဝူတ် ဒေါ ဂုဝ် ဟဲ့ ဟွတ့် ပွုန်. ပီ ဆီ မိုဝ်း ဝူတ် ပေါ အာ မျုဝ် အီ ဒီ ဝီ တး နာ အာတ့် နီ.
13 ပန် တီ အာမူ အာမာတ် ဇဝ်ဖြာ ကာဒင် န့ဒဝ် ဝီ ဘုတ် ဝဝ် အန်. ဒေါ အန် တီ အုဝ် ဝီ ယိုဝ်, န့ မိုဝ်း ဂြုဝ်း အီ လေး ဒီ ကာတူတ့် ဘတ့် အီ ကွယ် ဒီ ဖွုန် ကာတုဝ့် ဒီ ကာစှူင့် ခြိဝ်. န့ မုး ကာစှူင့် အီ ကွယ် နာ အာတ့် ဇဝ်ဖြာ.
14 ဂြုဝ်း တီ, န့ ကာလာင် ဒီ အာမူ အာမာတ် ဇဝ်ဖြာ ကာဒင် န့ဒဝ်. အန် တဝ်း, “န့ မိုဝ်း ကာနမ် ဖွုန် ကာဒင် ပဲ့ ဟဲ့ ပက် အုန် ဇဝ်ဖြာ. ဂေ ကွယ် ဒီ ဘ့လဲင် အိုမ် တာင် အီ စိူဝ် အူဖာရာတ်. တဲး မဲ ဟာဝ် ဂဝ်း ဝန် ဂေ တီ.”
15 ပါယ် တီ, ဇဝ်ဖြာ ဟဲ့ တဲး ကာနမ် ဖွုန် ကာဒင် တီ လွတ်, တဲး ဂေ ငဝ်း ယမ် ဒူအီ အူယ် ဘုန် အူ ဘုန်. အန် ဟဲ့ ဒွိုမ် ပက် အုန် ဂေ တဲး န့ ကော ဇမ် အာခြာဝ် အန်, ဆီငဲ အန်, မာဂျီန် အန်, ဆီနမ် အန်.
16 အုဝ် ပီ ဝီ ယိုဝ် ဂြုဝ်း အီ တိး ဒါ ဆိုက် အီ ပဝ့် မင်ပြွင့်. ဂေ ကွယ် အာ မာယဝ်း လာန်.
17 ဒေါ ယိုဝ် အုဝ် ဇိုဝ် တီ ခဲင် ပီ ဘျ ဇဝ်ဖြာ ဒီ အုဝ်, မင်ပြွင့် တီ ဘော ဒါ ဆိုက် အီ ပဝ့် မင်ပြွင့် တီ, ဂေ မိုဝ်း အာရိုပ် ပါယ် နီ. ဂေ တာ ဆီတုဝ် ဟိန် အီ ဂွင့် ဘာင်နဝ်း ဂေ. ဂေ ရေန့် ပီ ငဝ် ဘော ခွင် ပီ ဆဲန့် ခွင် ဘော ဒေန့် ပီ ဂန်ဒိူက်. ဂိန့် မင်ပြွင့် ဂေ တီ, န့ ပီ ဂိန့် မာခြင်ဆီ. ခဲင် မူတ့် ဂေ ဘော ငဝ် ဘော ဒက် ငဝ် ဘော ဂန်ဒိူက် ဟဲ့ လေး.
18 ဒူအီ အူယ် ဘုန် အူ ဘုန်, ဂေ ယမ် ဒီ ဒုက် အူယ် မျုဝ် အီ လေး ခဲင် မူတ့် မင်ပြွင့် ဂေ တီ. န့ ဘော မုး ငဝ် ဘော ဒက် ငဝ် ဘော ဂန်ဒိူက်.
19 ခုဝ်, ပွုန် မင်ပြွင့် ဂေ တီ, န့ ကွယ် ခဲင် မူတ့် ဂေ ဘော ဒီ ဆီဒါ ဂေ. ဆီဒါ ဂေ, န့ ပီ မာဟန့်. ဂိန့် မာဟန့် ဂေ တီ အီ နပ် ဒီ ဒွါ ဒုက် ဒီ ဒူအီ.
20 ဂေ ဒူအီ အီ ဆီ ဂိတ် အီ တူ ယမ် ဒီ ဒုက် ဇိုဝ် တီ, ဂေ ယီ တူ ကာပ့လုတ် နဝ်း, တူ ဝဲန် အာဂျာင် ဘြိမ် ပီ ဒွိုမ် ဘူင် ဂေ. ဂေ တူ ဝဲန် ကာနမ် ပီ ကြိုပ် ဂေ, ယီ ဆီ ကြိုပ် အာရိုပ် အီ မုး ခြိဝ် ဂေ ရွိုန် ဘော ဘွင့် ဘော အာရိုပ် မာဝ် ဂေ ဟေ ပီ ဘူင် ဂေ ဒီ ဒဲ ဂေ. အာရိုပ် တီ, ယီ တူ နပ် ဒီ ထူမ်, တူ နပ် ဒီ ယိုဝ်, တူ နပ် ဒီ ဟာဝ်.
21 ဂေ မိူဝ် တူ ကာပ့လုတ် နဝ်း, တူ လှုဝ်း မှာပ် ပဲ့ ဟဲ့ ဒွိုမ် ငဝ်း ဂေ ဒီ အီ, ဘော မှာပ် ပဲ့ ဟဲ့ ဘူင် ဂေ မျလှဲ့, မှာပ် ပဲ့ ဟဲ့ လာယ် လုတ့် လာယ် လာယ် ဂေ ဘော မှာပ် ပဲ့ ဟဲ့ ပြာ ဂေ ဒီ အီ ဟဝ်.

REV 10
1 ဝါယ် အန် တီ အုဝ် ဝီ ယိုဝ် ပီ ဘျ ဇဝ်ဖြာ ပေါ အူ မျုဝ်. အုဝ် ယိုဝ် အာမူ အာမာတ် ဇဝ်ဖြာ အူ ကာဒင် အီ မိုဝ်း ပွုန် ဘော အာဖုင် ဒင်ခုဝ် တာင်. အန် တး ခဲင် ဂါင်ဟြာဝ် လူင်. န့ ဘော မိုဝ်း ဘော န့အု ရူပ် အန်. န့ ပီ ခြိုင် ပီ တာ အန်. ဒီ ဂိန့် အန် န့ မိုဝ်း ခုန်မာယဲင် ရူပ်. နာ အန် န့ ဘ့လာင် ပီ ဆီငဲ. ပ့လဝ် အန် န့ ပီ ရွင့် ငဝ်.
2 ခဲင် ဒဲ အန်, အန် ဂူင့် ဆီလွယ် ပဲ့ အီ ဟဲ့ ဟွတ့် ဝိုဝ်း အုန်. ပ့လဝ် အန် ဘ့လာက် အာအး ဟဲ့ ဇာပ် ဒဲင် အိုမ် နမ်မုက်ဆာရာ. ဘ့လာက် အာဂ ဟဲ့ ဇာပ် ဒဲင် ကာဒါယ်.
3 အန် ဘော ဒတ် ရျီင် ပီ မာခြင်ဆီ. အန် ဟဲ့ ဟွတ့် ရျီင်, န့ ဝီ မိုဝ်း ဟမ် ကာနမ် ဒီငိုန့် ဘူ ဇေန့်.
4 ဒေါ ဟဲ့ ဒီငိုန့် ဟမ် ကာနမ် ဘူ ဇေန့် တီ, အုဝ် ဟဲ့ ငှါ ဒီ ဒဲမ် အုန် ဂြုဝ်း အီ လေး ခဲင် ဟမ် တီ. မာလဲ, အုဝ် ဝီ ယိုဝ် ဂြုဝ်း အီ လေး ခဲင် ဂါင်ဟြာဝ် တဝ်း, “ဟမ် ကာနမ် ဘူ ဇေန့် တီ, ကွဲ့ ဒဲမ် အုန်, ကွဲ့ တဲး အာဆေ နပ် ဂြုဝ်း အန်.”
5 ပန် တီ အာမူ အာမာတ် ဇဝ်ဖြာ ကာဒင် ပီ ယိုဝ် အုဝ် ဒေါ စွင့် အန် ဒဲင် အိုမ် နမ်မုက်ဆာရာ ဘော ဒဲင် ကာဒါယ် တွိုန်, အန် ဝီ စုဝ့် ဆူင့် ဒဲ အန် ဟုဝ့် ခဲင် ဘ့လေန့်.
6 အန် ဝီ ဒိူင် ဂါဝ် ပွုန် ဇဝ်ဖြာ အီ ကွယ် ဆေဆေ ဒွန် စုဝ် ဒွန် ဘာန်. ပွုန် အန် ဇဝ် တီ ဟဲ့ ဖာန် ဘ့လေး ဂါင်ဟြာဝ် ဘော ဒွန် မျုဝ် အီ ကွယ် ခဲင် ဂါင်ဟြာဝ်. အန် ဇဝ် တီ ဟဲ့ ဖာန် ဘ့လေး ဘော ကာဒါယ် ဘော အီ ကွယ် ဒဲင် ကာဒါယ် ဒွန် မျုဝ် ဘော အိုမ် နမ်မုက်ဆာရာ ဘော အီ ကွယ် ခဲင် အိုမ် တီ ဒွန် မျုဝ်. အန် ဂါဝ် ပွုန် အန် ဇဝ် တီ တဝ်း, “အာဝ် ဟူ ဘော လှေန့်, ခဲ့ ပီ ဒွိုမ် ကာလာင် ဇဝ်ဖြာ ဒီ ဒဲစေန့် အန် အီ ဘျာန် ဂြုဝ်း အန် ဇဝ်, န့ ဒီ ဘဲန် တူတ့် ဒွန် မျုဝ်.
7 ဆေ အာမူ အာမာတ် ဇဝ်ဖြာ ကာဒင် မ့ဘူ ဟီ ဘုတ် ဝဝ် အန်, ပီ ခြာမ် ဇဝ်ဖြာ ဒီ ဘူင်, ပီ တူ တဲး အန် အီ နပ် ဘော ပဲ့ ဟဲ့ ဒွိုမ် ကာလာင် အန် ဒီ ဒူအီ အီ ဘျာန် ဂြုဝ်း ဇဝ်ဖြာ, အီ မုး ဒဲစေန့် အန် ဇဝ်, န့ ဒီ ဝီ လိုဝ်း ဆီချာ ဇေ့ဇုင် တူတ့် ဒွန် မျုဝ်.”
8 ပန် အန် တီ, အုဝ် ဝီ ယိုဝ် ဂြုဝ်း ခဲင် ဂါင်ဟြာဝ် ပေါ အူ ဇေန့် တဝ်း, “တဲး မဲ ဟာဝ် ဒီ အာမူ အာမာတ် ဇဝ်ဖြာ အီ စွင့် ဒဲင် အိုမ် နမ်မုက်ဆာရာ ဘော ဒဲင် ကာဒါယ် အီ ဟဲ့ ဂူင့် ဆီလွယ် ပဲ့ တွိုန်.”
9 အုဝ် မိူဝ် ဘော ဟာဝ် ဒူင် ကွယ် အန်, မှာန့်, တဲး အန် ဒွါ ဆီလွယ် ပဲ့ တီ ဒီ အုဝ်. အန် ဝီ တဝ်း, “တဲး မဲ ဒိုဝ်း ဟူမ်, န့ ဒီ ဆွင့် ခဲင် ဝတ့် မဲ. မာလဲ, ခဲင် မူတ့် မဲ န့ ယီ ငါမ် ပီ ငါမ် မာဖျီန်.”
10 အုဝ် မိူဝ် ဒိုဝ်း ဆီလွယ် ပဲ့ ခဲင် ဒဲ အန် တီ, ဘော ဟူမ်. ဒေါ ဟူမ် အုဝ်, န့ ငါမ် ပီ ငါမ် မာဖျီန်. ဒေါ ဝီ မဲင် အုဝ်, န့ ဘော ဝီ ဆွင့် ကော အာန့် ခဲင် ဝတ့် အုဝ်.
11 အန် ဝီ တဝ်း ဒီ အုဝ်, “မဲ ဒီ လုဝ် ဝီ ဘျာန် ဂြုဝ်း ဇဝ်ဖြာ လွင် ပီ ဖျာက် အန် ဒီ ဒူအီ ဒွန် မာန် ဒွန် မိူင်, ဒွန် ခြိုဝ် ဒွန် ဇိုဝ်, ဘော ဒီ ဒူအီ အီ ကာလာင် ဂြုဝ်း ဒွန် မျုဝ်, ဘော ဒီ ဂေ ခုန်ဒီခမ် ဘောကာဂ့လျီတ်.”

REV 11
1 န့ မိုဝ်း အူ ဝီ ဒွါ ဂင်ခါ ဒီ အုဝ်. အီ ပီ ကာဘ့လ မင် ဂဝ်. အန် ဝီ စ်ု အုဝ် တဝ်း, “တဲး မဲ ဟာဝ် ဂဝ် ဟုဝ် ဇဝ်ဖြာ ဘော ကာစှူင့် လှူ. တဲး မဲ တိး ဘော ဒူအီ အီ ကြိုပ် ဇဝ်ဖြာ ခဲင် ဟုဝ် တီ.
2 ဝဲင် ရေတ့် အာဝ် လုဝ် ဂဝ်, ဘ့လေး အုန် ပါယ် တီ. ခုဝ်, ဝဲင် တီ ဟဲ့ အာပ် ဒီ ဂေ ဒူအီ အာမျုဝ် ဟဝ်. ဂေ ဒီ ညဲတ့် ဒီ အိုပ် မိူင် ဘွတ် တီ အာဒါ ဖွုန် ဂိုဝ် ဒီ အာ မာဂျီန်.
3 အုဝ် ဒီ ဒွါ ပွုန် ဒီ ဒူအီ အာ ဝီ, တဲး ဂါယ် ဘဲန် ဆက်ဆေ လွင် အုဝ်. ဂါယ် ဒီ စှိုပ် ခြိုင် စာန် ဘော ကာလာင် ဂြုဝ်း ဇဝ်ဖြာ အာဒါ အူ ဟြဲန့် ဒီ အာ မာယဝ်း ဒီ ဒဝ် ဂိုဝ် ဆီငဲ.”
4 အာ ဝီ အီ ဘဲန် ဆက်ဆေ လွင် အုဝ် တီ, ဂါယ် ပီ ဟေ နာမန် အာ ကာဒင် ဘော ငဝ် အွမ်a အာ ဘူင့်. ဂါယ် ကွယ် နာ အာတ့် ဇဝ်ဖြာ အီ အိုပ် ကာဒါယ်.
5 ဆေ န့ မိုဝ်း ဒူအီ အီ ခြာမ် ဒီ ဘူင် နာ စီစိဝ် ဒီ ဂါယ် အာ ဝီ တီ, န့ ဒီ မိုဝ်း ငဝ် အီ လေး ခဲင် မူတ့် ဂါယ် ဘော ပျာတ့် ရန်ဆူ ဂါယ် ဘောကာဂ့လျီတ်. အာဆေ ဘူင် နာ တူ မွှိုမ် ဒီ ဂါယ်, အန် မိူဝ် ဒီ ကာဒုး ဒီ ယမ် ပါယ် တီ.
6 ဂါယ် မိုဝ်း ပွုန် ဒီ ကာဘိတ် ဘ့လေန့်, တူ တဲး ဂ့လာယ် စုဝ်း ဒေါ ဘျာန် ဂါယ် ဂြုဝ်း ဇဝ်ဖြာ. ဂါယ် ဘော ပွိုန် ဘူင် တဲး အိုမ် ဘဲန် နှာမ်. ဂါယ် ပွိုန် ဘူင် ဒုက် ဒွန် မျုဝ် ဒဲင် ကာဒါယ်, ပွိုန် ဒိုဝ်း နဝ်း ပီ ဆီ ဘူင် ဂါယ်.
7 ဝါယ် ဟဲ့ ဟွတ့် ဂါယ် ဘဲန် ဆက်ဆေ လွင် ဇဝ်ဖြာ, န့ ဒီ မိုဝ်း မာဒုဝ် ပြဲ ဟာယ် ကာဆဝ် အီ လေး ခဲင် ကာဒဝ် ဟူလဝ်. အန် ဒီ တး ကာဂုဝ်း ဒီ ဂါယ်. အန် ဒီ ပဲ ဂါယ် ဘော ငဝ်း ယမ် ဂါယ်.
8 အီ မုး ဒုဝ် ယမ် ဂါယ်, န့ ကွယ် ဒူပ် န့တေန့် ခဲင် မိူင် တာင်. ဒူင် တီ ဘော မုး ဒူင် ခမ် ဒါ ကာညာ ဂါယ် ဒီ ယမ် ဒဲင် ရွင့် ကာဝဲ့. ဆေ ဒူအီ ကာလာင် လွင် မိူင် တာင် တီ, ဂေ ဘော နပ် တဝ်း, န့ မုး မိူင် ဆုဝ်ဒူမ်. ဆေ အာဝ် ပါယ် တီ ဂေ ဘော တဝ်း မိူင် အဲဂိုပ်.
9 ဂေ ဒူအီ ဒွန် မျုဝ် ဒွန် ခြိုဝ်, ဒွန် မာန် ဒွန် မိူင် ဒီ ယွတ် ဒုဝ် ယမ် ဂါယ် တီ အာဒါ အူယ် ဆီငဲ ဒီ အူ ကာတဲ. ဂေ တူ ခ့ဝါင် အာဆေ ဒိပ် ဒုဝ် ယမ် ဂါယ် တီ.
10 ဒူအီ ဒဲင် ကာဒါယ် ဒီ ဘော ခူယ် ကာဆဝ် ကူပ် ဟဲ့ ယမ် ဂါယ်. ဂေ ဒီ ဘော ဘူင် ဘ့လွယ် လာယ် ဒွါ လက်ဆွင်. ခုဝ်, ဒူအီ အီ ဘျာန် ဂြုဝ်း ဇဝ်ဖြာ အာ ဝီ တီ ဟဲ့ ဒွါ ဒုက် ကာဆဝ် ဒီ ဒူအီ ဒဲင် ကာဒါယ်.
11 ဝါယ် ဟဲ့ နုဝ့် အူယ် ဆီငဲ ဒီ အူ ကာတဲ, ဇဝ်ဖြာ ဝီ ဟိုဝ်း ဖွိုမ် အန်, တဲး ဂါယ် ဝီ ယိတ့် ဝီ အိမ်. ဂေ ဒူအီ ဘောကာဂ့လျီတ် အီ ယိုဝ် လွင် အန် တီ, ဂေ ဘော ယုဝ် ကာဆဝ်.
12 ဒေါ အန် တီ ဂေ ဒူအီ ဘောကာဂ့လျီတ် ယိုဝ် ဂြုဝ်း တာင် အီ လေး ခဲင် ဂါင်ဟြာဝ် တဝ်း ဒီ ဂါယ်, “တး ဟုဝ့် ဒီ နီ.” ဒေါ ဘ်ု ဒီ ယွတ် ရန်ဆူ ဂါယ် တီ, ဂါယ် ဘော ကွယ် ခဲင် န့အု ဝီ ဟုဝ့် ခဲင် ဂါင်ဟြာဝ်.
13 ဒေါ အန် တီ မာအိမ် မိူဝ် ယေန့် ကာဆဝ် အူ ဇေန့်. ခဲင် မိူင် တာင် တီ ဂိုဝ် ဘုန် အူ ဘုန် ဘော လိုဝ်. ဒူအီ ဘူ ဟြဲန့် ဝီ ဘော ယမ်. ဂေ အီ ဆီ ဂိတ်, ဂေ ဘော ယုဝ် ကာဆဝ်. ဂေ ဘော ဝီ အိူပ် မျုက် ဇဝ်ဖြာ အီ ကွယ် ခဲင် ဂါင်ဟြာဝ်.
14 ပါယ် တီ ဝူတ် ဟာ အာ ဟဲ့ ဟွတ့် ပွုန်, ဝူတ် ဟာ အူယ် ပီ ဒီ ဝီ စေဝ် တး.
15 ဝါယ် အန် တီ အုဝ် ဝီ ယိုဝ် အာမူ အာမာတ် ဇဝ်ဖြာ ကာဒင် မ့ဘူ, အန် ဘုတ် ဝဝ် အန်. ဒေါ အန် တီ န့ ဘော မိုဝ်း ဂြုဝ်း တာင်, ဂြုဝ်း ကိူန် ဘော ဆီနန် ခဲင် ဂါင်ဟြာဝ် တဝ်း, “ပွုန် အီ အိုပ် ကာဒါယ် ဟဲ့ ဘဲန် ပွုန် ဇဝ်ဖြာ ဘော ပွုန် ဇဝ် ယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ. အန် ဇဝ် ဒီ အိုပ် ဆေဆေ ဒွန် စုဝ် ဒွန် ဇာတ်.”
16 ဒေါ အန် တီ ဂေ ဒါ တာင် အာ ဂိုဝ် ဒီ ဖွုန် ဝီ အီ တုတ့် ဒဲင် မာလာင် နာ အာတ့် ဇဝ်ဖြာ တွိုန်, ဂေ ဘော မုတ် ဂိုပ် ကြိုပ် ဇဝ်ဖြာ တဝ်း,
17 “အိုယ် မဲ ဇဝ်ဖြာ, မဲ အိုပ် တူတ့် ဒွန် မျုဝ်. မဲ ဇဝ် ဟဲ့ ကွယ် ဆိန့် ဒေါ ဂုဝ် အန် ကော ဇမ် ဒေါ တီ နီ. မဲ ဒီ ဘော ကွယ် ဆေဆေ နာ အာတ့် နီ ဟာဝ်. ယေ ဒါင် ဂုင် ဂေဇူ ဒီ မဲ ဇဝ်ဖြာ. ခုဝ်, မဲ ဇဝ် ဟဲ့ တဲး ပွုန် တာင် မဲ လိုဝ်း ဒေါ တီ နီ. မဲ ဟဲ့ စုး ဒီ အိုပ် ကာဒါယ်.
18 ဂေ ဒူအီ အာမျုဝ် ဟဝ်, ဂေ ဟဲ့ ဒွိုမ် ရူ ကာဆဝ်. မဲ ဇဝ် ယီ ဒမ် မှာပ် ဒီ ဂေ. ဒေါ တီ နီ ဟဲ့ ဇမ် အာခြာဝ် ဒီ လုဝ် ဆုင်ဖျာတ် မဲ ဇဝ် အာမူ ဂေ ဒူအီ ယမ်. ဟဲ့ ဇမ် ဘော အာခြာဝ် ဒီ ဒွါ မဲ ဇဝ် ရုး ဒီ ဂေ ဒဲစေန့် မဲ ဘော ဒီ ဒူအီ အီ ဘျာန် ဂြုဝ်း ဇဝ်ဖြာ. မဲ ဒီ ဂေဇူ ဂေ အီ ရုဝ်ဆေ မဲ ဇဝ်, ဘော အီ တျီ့ အီ တာင်. န့ ဟဲ့ ဇမ် ဘော အာခြာဝ် ဒီ ပျာတ့် မဲ ဂေ ဒူအီ အီ ဟဲ့ ဒွိုမ် ပျာတ့် ကာဒါယ်.”
19 ဂေ ဟဲ့ ဟွတ့် တဝ်း ပါယ် တီ, ဟုဝ် ဇဝ်ဖြာ အီ ကွယ် ခဲင် ဂါင်ဟြာဝ် ဘော န့ ဝိုဝ်း အူ ဇေန့်. ခဲင် ဟုဝ် တီ, ဟဲ့ ပွိုန် ယိုဝ် ဇီဒိူက် ပီ အုန် ဂေ လွင် ပီ လာယ် ကာဆဲန့် ဇဝ်ဖြာ ဂါယ် ဒူအီ. န့ ဘော မိုဝ်း ဘော ပ့လ မ့ပ့လေတ့် ဘော ဟမ် ကာနမ်. မာအိမ် ဘော ယေန့်. ဘော ဂ့လာယ် ဂေ ဘျြီ တာင် ဘော စုဝ်း.

REV 12
1 ဝါယ် အန် တီ ခဲင် ဘ့လေန့် ဟဲ့ ဝီ ပွိုန် ယိုဝ် အီ မွှိုမ် အာမ် ကာဆဝ်. န့ မိုဝ်း အီဘိုန့် အူ ဝီ. န့ ပီ, ဆီငဲ ဟဲ့ ဘဲန် ခြိုင် အန်. မာဂျီန် ဘော ကွယ် ခြိုမ် ပ့လဝ် အန်. ဒီ ဂိန့် အန်, အန် ဟဲ့ စှိုပ် မင်ဂိုမ် အီ မုး ဆီမန့် ဂိုဝ် ဒီ အာ ဘူင့်.
2 အီဘိုန့် တီ, ယီ ဟဲ့ တူ အး တာင်. အန် ဘော ဒတ် တာင် ကူပ် ဟဲ့ ဆဝ် ဝတ့် အန်, ဟဲ့ ကာတတ် အန် ဒီ ဂွန်.
3 ပန် တီ န့ ပီ ဝီ မိုဝ်း အီ မွှိုမ် အာမ် ပေါ အူ မျုဝ် အီ ပွိုန် ယိုဝ် ခဲင် ဘ့လေန့်. န့ မိုဝ်း မာကြာယ် ရေန့် အူ ဒုဝ် အီ တာင် ကာဆဝ်. ဂိန့် အန် ကွယ် ဘူ ဘူင့်. နိုင် အန် ကွယ် ဂိုဝ် ဘူင့်. ဒီ ဂိန့် အန် ဘူ ဘူင့် တွိုန် ပီ ဝီ မိုဝ်း မင်ဂိုမ် ဒွန် ဂိန့်.
4 အန် ဘော တာ ဆီဒါ အန် ဂ့ဝါ စုဝ်း ဆီမန့် အူယ် ဘုန် အူ ဘုန် ဒီ ဘ့လေန့်, တဲး ဂေ စုဝ်း ဒဲင် ကာဒါယ်. အန် ဘော ကွယ် နာ အာတ့် အီဘိုန့် တွိုန်, ဘ်ု ဒီ ဟူမ် ဂွန် အီဘိုန့် တီ.
5 ဟဲ့ ဟွတ့်, အီဘိုန့် တီ ဘော ဂွိုတ် ဂွန် အီမာယ်. ဂွန် တီ ဒီ အိုပ် ဒူအီ ဒွန် မျုဝ်. န့ ပီ အန် ဂူင့် လျီး ဟိန်, တူ တဲး အာဆေ ကာခဲန့် ဒီ အန်. မာကြာယ် တွိုန် ယီ တူ ပွိုန် ဒီ ဟူမ် ဂွန် တီ. အာမူ အာမာတ် ဇဝ်ဖြာ ဘော ဖာတ် ဒိုဝ်း ဟာဝ် ဂွန် တီ, တဲး အန် ကွယ် ခူပ် ဇဝ်ဖြာ ဒဲင် မာလာင် အန်.
6 အီဘိုန့် တွိုန်, အန် ဘော တဝ် ဟာဝ် ခဲင် ပြဲ ကာဟဝ်း, ဟာဝ် ကွယ် ဒူင် ပဲ့ ဟဲ့ ရဲန် အုန် ဇဝ်ဖြာ အာဒါ အန်. ဒူင် ကွယ် အန် တီ, န့ မိုဝ်း အီ ယွတ် လိုမ်လာ အန် အာဒါ အူ ဟြဲန့် ဒီ အာ မာယဝ်း ဒီ ဒဝ် ဂိုဝ် ဆီငဲ.
7 ဒေါ အန် တီ န့ ဘော ဘဲန် ဆိုက် လာယ် ကာဂုဝ်း ခဲင် ဂါင်ဟြာဝ်. ဒါ ကာညာ အာမူ အာမာတ် ဇဝ်ဖြာ အီ စိူဝ် အာမီခီလာ ဘော ဂေ အာမူ အာမာတ် ဇဝ်ဖြာ ပီ အိုပ် အန်, ဂေ ကာဂုဝ်း ဒီ မာကြာယ် တီ. မာကြာယ် တီ ဘော ဒဲ့ ဂေ ကာနမ် ပီ အိုပ် အန်, ဝီ ကာဂုဝ်း ဒီ ဂေ.
8 ဖိုင် မာကြာယ် ဂေ တီ ယီ တူ ပဲ, ဂေ ဘော စှိုမ်. ခုဝ်, ခဲင် ဂါင်ဟြာဝ် ဂေ ဟူ ပွိုန် ကွယ် ဒေါ မှဝ်.
9 ဂေ ဘျွာ ဘော အန် ဘော ဖိုင် အီ ဒူပ် အန်, တဲး ဂေ စုဝ်း ဒဲင် ကာဒါယ်. မာကြာယ် ဒုဝ် တီ, န့ ဘော မုး မာဟန့် အီ ကွယ် ဘာန် ဒေါ မွိုန် တွိုန်. ဂေ ဘော တဝ်း, အန် စိူဝ် ဘုဝ် ကာနမ် ဘော ဆာတာန်. အန် ဟဲ့ ကာဆုး ဒူအီ ဘော ကာဒါယ် ဘူင် မှာပ်.
10 ဟဲ့ ဟွတ့် ပါယ် တီ, အုဝ် ပီ ဝီ ယိုဝ် ဂြုဝ်း တာင် ခဲင် ဂါင်ဟြာဝ် တဝ်း, “ဒေါ တီ နီ, ဇဝ်ဖြာ ဒီ ချွတ် ဒူအီ ပီ ရဝ်း အန်. အန် ဒီ ဘော ဘျ ပွုန် အန် ဘော မိူင် ပီ အိုပ် အန်. ဘော ဇဝ် ယေဆူ အီ မုး ဒူအီ ပီ ရဝ်း ပီ တိုယ် ဇဝ်ဖြာ တဲး အန် ချွတ် ဒူအီ, အန် ဒီ အိုပ် ဒူပ် အန် ဇဝ်. ခုဝ်, ရန်ဆူ အီ ဖျာက် ဘီနွင် အေ ဒီ ဇဝ်ဖြာ ဒွင် ခိူန် ဒွင် ဝန်, အန် ဟဲ့ ဟွတ့် စုဝ်း အီ ခြိုမ်.
11 ဂေ ဘီနွင် အေ တီ, ဂေ ဟဲ့ အွင် ကူပ် ညှိုမ် ဂေ ဇဝ် ယေဆူ အီ ဟဲ့ ခမ် ဒီ ယမ် ပီ ဂွန် မာဘူ. ဂေ ဟဲ့ အွင် ဘော ကူပ် ဟဲ့ ကာလာင် ဂေ ဂြုဝ်း ဇဝ်ဖြာ ဒီ အီ. ဂေ မိူဝ် တူ လှယ် အာဆာက် ဂေ. ဂေ ဘော လုဝ် ယမ်, ဂေ ဟဲ့ ခမ်.
12 ခုဝ် အန် တီ တဲး ဘေ ခူယ် ဒါခိုယ်, ဘေ အီ ကွယ် ခဲင် ဂါင်ဟြာဝ် ဘောကာဂ့လျီတ်. ဘေ အီ ကွယ် ဒဲင် ကာဒါယ် ဘော အီ ကွယ် ခဲင် အိုမ် နမ်မုက်ဆာရာ, ဘေ ယီ ဒီ ခမ် ဝူတ်. ခုဝ်, ဘုဝ် ကာနမ် ဟဲ့ လူင် ဇမ် ဒူင် ကွယ် ဘေ. အန် ဟဲ့ ရူ ကာဆဝ်. အန် ဟဲ့ နပ် ဆီချာ, အန် ဟူ ပွိုန် ကွယ် လှေန့်.”
13 ပန် တီ ဒေါ ဟဲ့ ဝီ နပ် မာကြာယ် တီ, အန် ဟဲ့ ကာဒုး ဒီ စုဝ်း ဒဲင် ကာဒါယ်, အန် ဘော ဝီ ခုင်ခြး အီဘိုန့် အီ မိုဝ်း ဂွန် တွိုန်.
14 မာလဲ, ဇဝ်ဖြာ ဝီ တဲး အီဘိုန့် တီ မိုဝ်း ဖျီင် တာင် အာ ဘ့လာက်, တဲး န့ ပီ ဖျီင် မာဂ့လာင်, တဲး အန် ပွိုန် ဒီ ဘိုန့် ဟာဝ် ခဲင် ပြဲ ကာဟဝ်း, ဇမ် အူ ပ့လုဝ့် ပဲ့ ဟဲ့ ရဲန် အုန် ဂေ အာဒါ အန်. ဒူင် ကွယ် အန် တီ, န့ မိုဝ်း အီ ယွတ် လိုမ်လာ အန် အာဒါ အူယ် ဆီနမ် ဒီ အူ ကာတဲ, ကွဲ့ တဲး မာကြာယ် တွိုန် ဒွါ ဒုက် ဒီ အန်.
15 မာကြာယ် တီ ဘော ဝီ ကာဖြုး အိုမ်, တဲး န့ ပီ အိုမ် ဘ့လဲင် တာင် အီ ဒူပ် ဒီ ပန် အီဘိုန့် တီ, တဲး အီဘိုန့် တီ လှဲ ဒူပ် ဟဲန့် အိုမ် တီ.
16 မာလဲ, ကာဒါယ် ယီ စွယ် အီဘိုန့် တီ. ကာဒါယ် မိုဝ်း မာအ, တဲး အိုမ် ပီ ကာဖြုး မာကြာယ် တီ ဝီ လှဲ လိုပ် ခဲင် မာအ ကာဒါယ် တီ.
17 ပါယ် တီ, မာကြာယ် ဘော ဝဲ ရူ ကာဆဝ် ဒီ အီဘိုန့် တီ. အန် ဘော ဝီ ဟာဝ် ကာဂုဝ်း ဒီ လှုက်လှာန် အန် ဒွန် အီ. န့ မုး ဂေ အီ ထူမ် ဒါရာ ဇဝ်ဖြာ ဘော ဘူင် ဒူပ် ပီ မာနုဝ် ဇဝ် ယေဆူ.
18 မာကြာယ် တီ ဘော ကွယ် ဘ်ု ဘာင် အိုမ် နမ်မုက်ဆာရာ.

REV 13
1 အုဝ် ဝီ ယိုဝ် မာဒုဝ် ပြဲ ဟာယ် အူ ဒုဝ် လေး ခဲင် အိုမ် နမ်မုက်ဆာရာ. ဂိန့် အန် မိုဝ်း ဘူ ဘူင့်. နိုင် အန် မိုဝ်း ဂိုဝ် ဘူင့်. ဒဲင် နိုင် ဒွန် နိုင် မိုဝ်း မင်ဂိုမ်. ဂိန့် ဒွန် ဘူင့် ပီ ဝီ မိုဝ်း စိူဝ် အီ ခဲန့် ဇဝ်ဖြာ.
2 မာဒုဝ် ပြဲ ဟာယ် တီ, အန် ပီ မာဒီဝါယ် ဆိူဝ် ဇိုမ်. ပ့လဝ် အန် ပီ ပ့လဝ် မာဂြေး. မူတ့် အန် ပီ မူတ့် မာခြင်ဆီ. မာကြာယ် တွိုန် ဟဲ့ အာပ် ပွုန် အန် အီ ဟဲန့် ကာဆဝ် ဘော မာလာင် အန် ဒီ မာဒုဝ် ပြဲ ဟာယ် တီ.
3 ဒီ ဂိန့် မာဒုဝ် ပြဲ ဟာယ် တီ အာဒါ အူ ဘူင့်, န့ မိုဝ်း ပ့လာ ဒိမ် အီ ဟဲ့ တဲး အန် ရိန် ဒီ ယမ်. မာလဲ, ဒိမ် တီ, ဟဲ့ ဟွတ့် ဝီ ဆီနမ် ကဲန်. ဒူအီ ဒဲင် ကာဒါယ် ဘောကာဂ့လျီတ် ဟဲ့ အာမ် အန် ဘော ဒူပ် မာဒုဝ် ပြဲ တီ.
4 ဂေ ဒူအီ ဘော ကြိုပ် မာကြာယ် တီ, ကူပ် ဟဲ့ အာပ် အန် ပွုန် အန် ဒီ မာဒုဝ် ပြဲ ဟာယ် တွိုန်. ဂေ ကြိုပ် ဘော မာဒုဝ် ပြဲ ဟာယ် တီ. ဂေ ဘော တဝ်း, “အာဝ် မိုဝ်း အာဆေ အီ ပီ မာဒုဝ် ပြဲ ဟာယ် နီ. အာဝ် မိုဝ်း အာဆေ အီ ဒီ ပွိုန် ကာဂုဝ်း ဒီ မာဒုဝ် ပြဲ နီ.”
5 မာဒုဝ် ပြဲ တီ, အန် ဟဲ့ ပွိုန် ကာလာင် ဂြုဝ်း အီ ခဲန့် ဇဝ်ဖြာ. အန် ဟဲ့ မိုဝ်း ပွုန် အီ ပွိုန် ဒီ ဘူင် ပါယ် တီ, အာဒါ ဖွုန် ဂိုဝ် ဒီ အာ မာဂျီန်.
6 အန် ကာလာင် ဂြုဝ်း အီ ခဲန့် ဇဝ်ဖြာ ဘော ပွုန် ဇဝ်ဖြာ. အန် ခဲန့် ဘော ဒူင် ကွယ် ဇဝ်ဖြာ ဘော ဂေ ဒူအီ အီ ကွယ် ခဲင် ဂါင်ဟြာဝ်.
7 ဇဝ်ဖြာ ဟဲ့ ခ့ဝါင် အန်, တဲး အန် မိုဝ်း ပွုန် ဒီ ကာဂုဝ်း ဒီ ဂေ ဒူအီ အီ ညှိုမ် ဇဝ်ဖြာ. အန် ဘော ပွိုန် ဒီ ပဲ ဂေ. ဘော ဂေ ဒူအီ ဒွန် မျုဝ် ဒွန် ခြိုဝ်, ဂေ အီ ကာလာင် ဂြုဝ်း ဒွန် မျုဝ်, ဘော ဂေ အီ ကွယ် ခဲင် မိူင် ဒွန် မိူင်, အန် ပွိုန် ဒီ အိုပ် တူတ့်.
8 ဂေ ဒူအီ ဒဲင် ကာဒါယ် ဘောကာဂ့လျီတ်, ဂေ ဒီ ကြိုပ် မာဒုဝ် ပြဲ တီ. ဆိန့် ဒေါ ဖာန် ဘ့လေး ဇဝ်ဖြာ ကာဒါယ်, ဇဝ်ဖြာ ဟဲ့ မိုဝ်း ဇာရာင် ပီ ဒဲမ် အန် စိူဝ် ဂေ ဒူအီ အီ မိုဝ်း အာဆာက် ကာမာယ်, န့ မုး ဇာရာင် ဂေ ဒူအီ အီ ညှိုမ် ဂွန် မာဘူ အီ ဟဲ့ ခမ် ဒီ ယမ် တွိုန်. ဂေ ဒူအီ အီ တူ မိုဝ်း စိူဝ် ခဲင် ဇာရာင် တီ, ဂေ ဘောကာဂ့လျီတ် ဒီ ကြိုပ် မာဒုဝ် ပြဲ တီ.
9 ပါယ် တီ, ဆေ ဘေ မိုဝ်း ဟျုဝ့် အီ နပ် ဒီ ထူမ်, တဲး ဘေ ထူမ်.
10 ဝီ မှဝ် ပဲ့ ဟဲ့ အာပ် ဇဝ်ဖြာ တဲး အီ မှေတ့် အန်, အန် ဒီ ကာဒုး မှာန် မှေတ့် အီ. ဝီ မှဝ် ပဲ့ ဟဲ့ အာပ် ဇဝ်ဖြာ တဲး အန် ယမ် ဒီ ဘ့လာ လျီး, အန် ဒီ ကာဒုး မှာန် ဒီ ယမ် ဒီ ဘ့လာ လျီး. ကူပ် န့ ပါယ် တီ ဒွန် မျုဝ်, ဘေ အီ မုး ဒူအီ အီ ဆီငါ ဘွတ်, တဲး ဘေ ခမ် ဒီ အူတ် ဆေဆေ ဘော ယိူန် ဒွန် မျုဝ် ဘော ညှိုမ် ဘိုင် ဇဝ်ဖြာ ဆေဆေ.
11 ဝါယ် အန် တီ အုဝ် ပီ ဝီ ယိုဝ် မာဒုဝ် ပြဲ ဟာယ် ပေါ အူ ဒုဝ် လေး တး ခဲင် ကာဒါယ်. အန် မိုဝ်း နိုင် အာ ဘူင့် အီ ပီ နိုင် ဂွန် မာဘူ. အန် ယီ ကာလာင် ဂြုဝ်း ပီ မာကြာယ်.
12 အန် ကွယ် ဒီ အာတ့် မာဒုဝ် ပြဲ ဟာယ် အီ မုး ဒုဝ် ဘြိမ် တွိုန်. အန် မိူဝ် ဟဲ့ မိုဝ်း ပွုန် ဒွန် မျုဝ် အီ ပီ ပီ မိုဝ်း ဒုဝ် တီ. အန် ဘော ခါနှာပ် ဒူအီ ဒဲင် ကာဒါယ်, တဲး ဂေ ကြိုပ် မာဒုဝ် ပြဲ ဟာယ် တွိုန်, အီ ဟဲ့ ဒွိုမ် မိုဝ်း ဒိမ် အီ ဟဲ့ တဲး အန် ရိန် ဒီ ယမ်, အီ ဟဲ့ ဝီ ဆီနမ် ကဲန် တွိုန်.
13 အန် ဘော နပ် ဒီ ဘူင် အီ မွှိုမ် အာမ် ကာဆဝ်. အန် ဘော ဘူင် တဲး ငဝ် စုဝ်း ခဲင် ဂါင်ဟြာဝ် ဇမ် ဒဲင် ကာဒါယ်, တဲး ဒူအီ ဘောကာဂ့လျီတ် ယိုဝ်.
14 ကူပ် နပ် အန် ဒီ ဘူင် ဘျ အီ မွှိုမ် အာမ် ဇိုဝ် တီ အာဒါ မာဒုဝ် ပြဲ ဟာယ် ဒုဝ် ဒေါ ဂုဝ် တွိုန်, အန် ပွိုန် ဒီ ကာလုဝ် ဒူအီ ဘော ကာဒါယ် ဘော စ်ု ဂေ ဘူင် အာရိုပ် မာဒုဝ် ပြဲ ဟာယ် အီ ဟဲ့ မိုဝ်း ပ့လာ ဒိမ် ဒီ မာပွါ့ လာင် ယီ တူ ယမ်.
15 အန် ဟဲ့ ပွိုန် ဘူင် တဲး အာရိုပ် မာဒုဝ် ပြဲ ဟာယ် တီ မိုဝ်း ဖွိုမ် ဘော ပွိုန် ကာလာင် ဂြုဝ်း. ဂေ အီ တူ ကြိုပ် အာရိုပ် မာဒုဝ် ပြဲ တီ, မာဒုဝ် ပြဲ တီ ဟဲ့ ပွိုန် ဘူင် တဲး ဂေ ယမ်.
16 အန် ဘော ခါနှာပ် ဒူအီ ဘောကာဂ့လျီတ် ဘော ဒူအီ တာင် ဒူအီ တျီ့, ဘော ဒူအီ ခြမ် ဒူအီ ဂိန်, ဘော အီ မုး မှာယ် အီ တူ မုး မှာယ်, တဲး အန် ဒွက် ဇိုမ် ဒီ ကာတဝ်း ဂေ. ဆေ အာဝ် မုး ဒီ ကာတဝ်း, ဒွက် ဒီ ဒဲ ဂေ ဘ့လာက် အာအး.
17 အာဆေ တူ မိုဝ်း ဇိုမ် အန် တီ, အန် တူ ပွိုန် ဒီ ကာစိုဝ်း ကာယွင့် ခေါ အူ မျုဝ်. ဇိုမ် တီ, န့ ဘော မုး စိူဝ် မာဒုဝ် ပြဲ ဟာယ် တွိုန်. ဆေ အာဝ် မုး စိူဝ် မာဒုဝ် ပြဲ တီ, န့ ဘော မုး ဒုဝ် ခါနှာန် အီ ကာဒါင် စိူဝ် အန်.
18 လွင် အန် တီ, တဲး ဘေ မိုဝ်း အာငျာန်. အာဆေ မိုဝ်း အာငျာန်, တဲး အန် နပ် ဒီ ဇေန့်ဇာ ကာဖာ ပီ ပါယ် ဆီဖဝ် လွင် ဒါင် ဒုဝ် ခါနှာန် အီ မုး စိူဝ် မာဒုဝ် ပြဲ ဟာယ် တီ. ခုဝ်, ဒုဝ် ခါနှာန် တီ, န့ ဟဲ့ ကာဒါင် ဒုဝ် ပဲ့ အီ မုး စိူဝ် ဒူအီ. ဒုဝ် ခါနှာန် တီ ဘော မုး ဒဝ် မာယဝ်း ဒီ ဒဝ် ဂိုဝ် ဒီ န့ဒဝ် (666).

REV 14
1 အုဝ် ဝီ ယိုဝ် ပေါ အူ ဇေန့်, န့ မုး ဂွန် မာဘူ အီ ဟဲ့ ကွယ် ဒဲင် နွန် ဇီအူန်. ဘော ဒူအီ အူ ဆဲန် ဒီ ဖွုန် မှိုန့် ဒီ ဖွုန် ဟြဲန့် ဝီ တွိုန်, ဂေ ဟဲ့ ကွယ် ရိုမ် ဒူပ် အန်. ဒူအီ ဂေ တီ ဟဲ့ မိုဝ်း စိူဝ် ဂွန် မာဘူ ဘော စိူဝ် ဂုန့် အန် အီ ဒိုက် ဒီ ကာတဝ်း ဂေ ဒွန် အီ.
2 အုဝ် ပီ ဝီ ယိုဝ် ဂြုဝ်း တာင် လေး ခဲင် ဂါင်ဟြာဝ်. န့ ပီ ဟမ် အိုမ် ဒီစှာ ဘော ဟမ် ကာနမ်. ဟမ် ပီ ယိုဝ် အုဝ် တီ, န့ ပီ ဟမ် ဒိင် ပီ ဘး ဒူအီ ကိူန် အီ ဟဲ့ လှဲဝ် ဒီ ဘး.
3 ဒူအီ အူ ဆဲန် ဒီ ဖွုန် မှိုန့် ဒီ ဖွုန် ဟြဲန့် ဝီ တီ, ဂေ ကွယ် နာ အာတ့် မာလာင် အန် ဇဝ် ဘော နာ အာတ့် ဒုဝ် ဆတ်ဒါဝါ ဖွုန် ဒုဝ် အီ အိမ်, ဘော နာ အာတ့် ဒါ တာင် ဂေ တွိုန်. ဂေ ဘော တဝ်း မှုဝ် ကာမာယ်. ဒဲင် ဒူအီ ဂေ တီ အီ မုး တူတ့် ဒူအီ ပဲ့ ဟဲ့ ထုတ် လေး ဇဝ်ဖြာ ဒဲင် ကာဒါယ်, အာဝ် မိုဝ်း အာဆေ အီ နပ် ဒီ ဟေန် မှုဝ် ကာမာယ် တီ.
4 ဒူအီ ဂေ တီ, ဂေ မုး ဒူအီ အီ ပဲ ဒီ အိုပ် ဒုဝ် ဘြိမ် ဂေ. ဂေ မိူဝ် တူ လာယ် လုတ့် လာယ် လာယ် ဒီ အီဘိုန့်. ဂေ ဘော ပီ ဒီဘျာ ဇဲတ်. ဂွန် မာဘူ ဟာဝ် နာ မှဝ်, ဂေ ဘော ဟာဝ် ဒူပ် အန်. ဖိုင် ဂေ တီ, ဟဲ့ ပီ ဘ့လေ ဒင် ပီ လှူ အီ ဒီ ဇဝ်ဖြာ ဘော ဒီ ဂွန် မာဘူ တွိုန်.
5 ဂေ မိူဝ် တူ ကာလာင် ဂြုဝ်း တူ မှာန်. အာဝ် မိုဝ်း အာဆေ အီ ပွိုန် ကာလာင် နာ တူ မွှိုမ် လွင် ဂေ.
6 ဝါယ် အန် တီ အုဝ် ပီ ဝီ ယိုဝ် အာမူ အာမာတ် ဇဝ်ဖြာ ပေါ အူ ကာဒင်, အန် ဘိုန့် စာ ဟာဝ် ခဲင် ဘ့လေန့်. အန် မိုဝ်း ဒီ ကာလာင် လွင် အီ တဲး နဝ်း ဒူအီ ဒါခိုယ်. လွင် အန် တီ ဟဲ့ မှာန် ဆေဆေ. အန် ဘော ကာလာင် တဲး ဒူအီ ဒွန် မျုဝ် နပ်. ခဲ့ ကွယ် ဒူအီ ဒဲင် ကာဒါယ် ဒွန် ဇိုဝ် ဒွန် ခြိုဝ်, ဒွန် မာန် ဒွန် မိူင်, ဘော ဂေ အီ ကာလာင် ဂြုဝ်း ဒွန် မျုဝ်, အန် တဲး ဂေ နပ် တူတ့်.
7 အန် ဘော ကာလာင် ဂြုဝ်း တာင် တဝ်း, “တဲး ဘေ ရုဝ်ဆေ ဇဝ်ဖြာ ဘော အိူပ် မျုက် အန် ဇဝ်. ခုဝ်, ဟဲ့ ဟွတ့် ဇမ် အာခြာဝ် ဒီ ဆုင်ဖျာတ် အန် ဇဝ် အာမူ ဒူအီ ဒဲင် ကာဒါယ် ဘောကာဂ့လျီတ်. တဲး ဘေ ကြိုပ် အန် ဇဝ် အီ ဖာန် ဘ့လေး ဂါင်ဟြာဝ် ဘော ကာဒါယ်, အီ အိုပ် ဘော အိုမ် နမ်မုက်ဆာရာ ဘော တုဝ်း အိုမ် ဒွန် ပ့လုဝ့်.”
8 အန် ဟဲ့ ဟွတ့် ကာလာင် ဂြုဝ်း တီ, အာမူ အာမာတ် ဇဝ်ဖြာ ကာဒင် ဟာအာ ပီ ဝီ ကာလာင် ဂြုဝ်း တဝ်း, “မိူင် ဘာဘဲ ဟဲ့ ဟွတ့် လိုဝ်. ဒူအီ ခဲင် မိူင် တီ, ဂေ ဟဲ့ ဘူင် တဲး ဒူအီ ဒွန် မျုဝ် ဘူင် အီ တူ မွှိုမ်. န့ ပီ ဂေ လာယ် လုတ့် လာယ် လာယ် ဝါယ် ဟဲ့ ဒျီင် ဂေ အိုမ် ဆာဘျိတ်a ဘော ယိုတ့် ပဝ်း.”
9 ပန် တီ အာမူ အာမာတ် ဇဝ်ဖြာ ကာဒင် ဟာအူယ် ပီ ဝီ ကာလာင် ဂြုဝ်း တာင် တဝ်း, “အာဆေ ကြိုပ် မာဒုဝ် ပြဲ ဟာယ်, ကြိုပ် ဘော အာရိုပ် အန်, အာဆေ ဒိုဝ်း ဘော ဇိုမ် မာဒုဝ် ပြဲ ဟာယ် တီ, ဒွက် ဒီ ကာတဝ်း အန်, ဆေ အာဝ် ပါယ် တီ, ဒွက် ဘော ဒီ ဒဲ အန်,
10 အန် ဒီ လုဝ် ခမ် ကာဆဝ် နဝ်း ရူ ဇဝ်ဖြာ, တဲး န့ ပီ အန် လုဝ် ဒျီင် အိုမ် ပဝ်း အီ တဲး အန် ယိုတ့် ပဝ်း. ပဝ်း တီ ဟဲ့ ပီ နဝ်း ရူ ဇဝ်ဖြာ အီ ဟဲ့ ဟွတ့် ဟပ် ခဲင် ကွက့်, အာဝ် ကာဆူ မာဆေ. ဒူအီ ဂေ တီ ဒီ လုဝ် ခမ် ဘော ဒုက် တာင် ခဲင် ငဝ် ဂန်ဒိူက် နာ အာတ့် အာမူ အာမာတ် ဇဝ်ဖြာ အီ ဆီငါ ဘွတ် ဘော နာ အာတ့် ဂွန် မာဘူ တွိုန်.
11 ဒက် ငဝ် ဒီ ဘော လေး ဒူင် ခမ် ဂေ ဒုက် ဇိုဝ် တီ ဒွန် စုဝ် ဒွန် ဘာန်. ဂေ ဒူအီ အီ ကြိုပ် မာဒုဝ် ပြဲ ဟာယ်, ဂေ အီ ကြိုပ် ဘော အာရိုပ် အန် ဘော ဒိုဝ်း ဇိုမ် ဘော စိူဝ် အန်, ဂေ တူ မိုဝ်း ဒေါ ဒါခိုယ် ဆီငဲ မှဝ်.
12 ဂေ အီ မုး ဒူအီ အီ ဆီငါ ဘွတ်, အီ ဘူင် ဒူပ် ဒါရာ ဇဝ်ဖြာ ဘော တူ ဝဲန် ဇဝ် ယေဆူ, ဂေ ယီ လုဝ် ခမ် ဒီ အူတ်, ခမ် ဒီ ယိူန် ဘဲန် မျုဝ် ဘဲန် မျုဝ်.”
13 ဝါယ် အန် တီ အုဝ် ပီ ဝီ ယိုဝ် ဂြုဝ်း အီ လေး ခဲင် ဂါင်ဟြာဝ် တဝ်း, “တဲး မဲ ဒဲမ် အုန်, ဆိန့် ဒေါ တီ နီ, ဂေ အီ ဟဲ့ ညှိုမ် ဇဝ်ဖြာ, ဆေ ဂေ ဒီ ဘော ယမ်, ဂေ ဒီ ဘျုဝ် ဒါခိုယ်.” နဝ်း ဖွိုမ် ဇဝ်ဖြာ ပီ ဝီ တဝ်း, “ဟဲ့ မှာန်, ဂေ ဒီ ဘျုဝ် ဒါခိုယ် ခါခ်ု. ဂေ ဟဲ့ ပွိုန် ဒီ ဒီလှဝ် ဒီ ဂါန် ပီ ဘူင် ဂေ အီ ဒုက် အီ ညှာပ်. ဂေ ဒီ ဘော ပွိုန် အာဂျိုဝ် ပီ ဘူင် ဂေ တီ.”
14 ဝါယ် အန် တီ အုဝ် ဝီ ယိုဝ် န့အု လုယ်. န့ ဝီ မိုဝ်း အူ ဝီ ကွယ် ဒဲင် န့အု တီ. အာရိုပ် အန် ပီ ဂွန် ဒူအီ. ဒဲင် ဂိန့် အန် မိုဝ်း မင်ဂိုမ် ခြိဝ်. ခဲင် ဒဲ အန်, အန် ဘော ဂူင့် န့ဝါတ့် အီ လမ် ကာဆဝ်.
15 န့ ပီ ဝီ မိုဝ်း အာမူ အာမာတ် ဇဝ်ဖြာ ပေါ အူ ကာဒင် လေး ခဲင် ဟုဝ် ဇဝ်ဖြာ. အန် ဘော ဒတ် တာင် ဒီ အန် ဇဝ် အီ ကွယ် ဒဲင် န့အု တွိုန် တဝ်း, “တဲး မဲ ဇဝ် ဆုဝ့် ငှုဝ် တာ န့ဝါတ့် မဲ တီ. ခုဝ်, ဟဲ့ ဟွတ့် ဇမ် အာခြာဝ် လုဝ် ဆုဝ့်. ငှုဝ် ဒဲင် ကာဒါယ် ဟဲ့ ဆိန်, ဟဲ့ လုဝ် ဆုဝ့် ဒီဘူမ် ဒီမျီပ် ဒိုဝ်း အုန်.”
16 အန် ဇဝ် အီ ကွယ် ဒဲင် န့အု တွိုန်, အန် ဘော ဒိုဝ်း န့ဝါတ့် အန်, လူင် ဒဲင် ကာဒါယ်, ဆုဝ့် ငှုဝ် ဒဲင် ကာဒါယ်.
17 အာမူ အာမာတ် ဇဝ်ဖြာ ပေါ အူ ကာဒင် ပီ ဝီ လေး ခဲင် ဟုဝ် ဇဝ်ဖြာ အီ ကွယ် ခဲင် ဂါင်ဟြာဝ်. အန် မိူဝ် ဂူင့် န့ဝါတ့် အီ လမ် ကာဆဝ် အူ ဘ့လ.
18 န့ ပီ ဝီ မိုဝ်း အာမူ အာမာတ် ဇဝ်ဖြာ ပေါ အူ ကာဒင် အီ လေး ဒီ ကာစှူင့် လှူ. အန် မုး အီ အိုပ် ငဝ်. အန် ဘော ကာလာင် ဂြုဝ်း တာင် ဒီ အာမူ အာမာတ် ဇဝ်ဖြာ အီ ဂူင့် န့ဝါတ့် လမ် တွိုန် တဝ်း, “တဲး မဲ ဒိုဝ်း န့ဝါတ့် မဲ, ဆုဝ့် ကာယူင့် ဘ့လေ ဆာဘျိတ် အီ ကွယ် ဒီ ဟေ ဆာဘျိတ်. ခုဝ်, ဘ့လေ အန် ဟဲ့ ဟွတ့် ဆိန်. ဟေ တီ ယီ မုး ကာဒါယ်.”
19 ပါယ် တီ, အာမူ အာမာတ် ဇဝ်ဖြာ တီ ဘော ဒိုဝ်း န့ဝါတ့် အန် လူင် ဒဲင် ကာဒါယ်, ဆုဝ့် ကာယူင့် ဘ့လေ ဆာဘျိတ် အီ ကွယ် ဒဲင် ကာဒါယ်, ဝီ ဟပ် ဒူင် ကြိတ် အီ ဘ့လေ ဆာဘျိတ်. ဒူင် ကြိတ် ဂေ ဘ့လေ ဆာဘျိတ် တီ, န့ ပီ ဝူတ် ပီ တဲး ဇဝ်ဖြာ အီ ခမ်.
20 ဒူင် ကြိတ် ဂေ ဘ့လေ ဆာဘျိတ် တီ, န့ ကွယ် နာ ရေတ့် မိူင်. နှာမ် ဘော လေး ဒူင် တီ, လှဲ ဟာဝ် အာဒါ ကာဘက် အာ မာယဝ်း လွှက့်. န့ ဘော လိုက် ဇမ် မူတ့် မင်ပြွင့်.

REV 15
1 အုဝ် ဝီ ယိုဝ် ပေါ အူ မျုဝ် ခဲင် ဂါင်ဟြာဝ် အီ ဟဲ့ မွှိုမ် အာမ် ကာဆဝ်. အာတီ, န့ မုး အာမူ အာမာတ် ဇဝ်ဖြာ ဘူ ကာဒင်. ဂေ ဒိုဝ်း တး ဒုက် ဘူ မျုဝ်. ဒုက် ဘူ မျုဝ် တီ, ဟဲ့ မုး ဒီ ကာဒဲ့ ဆိူတ်. ပီ ပါယ် ဇဝ်ဖြာ ဒီ ရူ, န့ ဒီ တူတ့် ဝါယ် အန် တီ.
2 အုဝ် ဝီ ယိုဝ် အိုမ် ဒိုင် တာင် အီ ပီ အဲပ် ဇမ် ဘော ငဝ်. အုဝ် ဝီ ယိုဝ် ဘော ဂေ အီ ဟဲ့ အွင် မာဒုဝ် ပြဲ ဟာယ် တွိုန်, အီ တူ ကြိုပ် အာရိုပ် အန်, တူ ဒိုဝ်း ဒုဝ် ခါနှာန် အီ မုး စိူဝ် အန်. ဂေ အီ ဟဲ့ အွင် ပါယ် တီ, ဂေ ဟဲ့ ဂူင့် ဘော ဒိင် ပီ ဒွါ ဇဝ်ဖြာ ဒီ ဂေ ဘော ကွယ် ခူပ် အိုမ် ဒိုင် တာင် အီ ပီ အဲပ် ဇမ် တီ.
3 ဂေ ဘော တဝ်း မှုဝ် ပဲ့ ဟဲ့ ဒွိုမ် တဝ်း အာမုဝ်ဆဲ အီ မုး ဒဲစေန့် ဇဝ်ဖြာ. န့ ဘော မုး မှုဝ် လွင် ဂွန် မာဘူ. ဂေ တဝ်း, “အိုယ် မဲ ဇဝ်ဖြာ, မဲ မုး ဇဝ်ဖြာ အီ အိုပ် တူတ့် ဒွန် မျုဝ်. မဲ ဇဝ် ဟဲ့ ဘူင် နာ ဘွတ် နာ မွှိုမ် အီ မွှိုမ် အာမ် ကာဆဝ်. မဲ ဘော မုး ခုန်ဒီခမ် အီ အိုပ် အာမျုဝ် ဒူအီ ဆိန့် ဘာန် ဒေါ မွိုန်. ပီ ဘူင် မဲ ဇဝ် ဟဲ့ မုး ဟဲ့ မှာန် အာခါခ်ု.
4 ဒွန် အီ ဒီ ဘော ရီမာတ် မဲ ဇဝ်ဖြာ, အာဝ် မိုဝ်း အာဆေ အီ တူ ရုဝ်ဆေ မဲ ဇဝ်. ခုဝ်, မဲ ဇဝ် အူ ကာဒင် ဟဲ့ ဆီငါ ဘွတ်. မဲ မိူဝ် ဟဲ့ ဘူင် နာ မုး နာ မှာန် အီ ဟဲ့ လိုဝ်း ဆီချာ. ခုဝ် အန် တီ ဂေ ဒူအီ ဒွန် မျုဝ်, ဂေ ဒီ တး ကြိုပ် မဲ.”
5 ဂေ ဟဲ့ ဟွတ့် တဝ်း ပါယ် တီ, အုဝ် ဝီ ယိုဝ် ခဲင် ဂါင်ဟြာဝ်, န့ မိုဝ်း ဒူင် ဘွတ် ယီ ပီ ထိုပ် ဘိက် ဘွတ် တွိုန် အီ မုး ဒူင် ကွယ် ဇဝ်ဖြာ. ဒူင် ဘွတ် တီ ဟဲ့ ဟွတ့် ဝိုဝ်း အုန်.
6 အာမူ အာမာတ် ဇဝ်ဖြာ ဘူ ကာဒင် အီ ဒိုဝ်း တး ဒုက် ဘူ မျုဝ် တွိုန် ဘော လေး ခဲင် ဒူင် ဘွတ် တီ. ဂေ ဟဲ့ စှိုပ် ခြိုင် အီ ဆီငါ အီ လုယ် ရာဝ်. ဂေ ဟဲ့ မိုဝ်း ဘိက် ခြိဝ် ဝါယ် လဲင် ဒီ ဘာင် နဝ်း ဂေ.
7 ခဲင် ဒုဝ် ဆတ်ဒါဝါ ဖွုန် ဒုဝ် တွိုန်, န့ မိုဝ်း အာဒါ အူ ဒုဝ်, အန် ဒိုဝ်း ဆီလာတ့် ခြိဝ် ဘူ ဘ့လ ဝီ ဒွါ ဒီ အာမူ အာမာတ် ဇဝ်ဖြာ ဘူ ကာဒင် တီ. ဇဝ်ဖြာ အီ ကွယ် ဒွန် စုဝ် ဒွန် ဇာတ်, အန် ဟဲ့ ဟပ် ဝူတ် ဘဲန် မျုဝ် ဘဲန် မျုဝ် ခဲင် ဆီလာတ့် တီ, တဲး န့ ကော နုဝ့်.
8 အာဖုင် ဒင်ခုဝ် ဇဝ်ဖြာ ဘော ပွုန် အန် တဲး န့ မိုဝ်း ဒက် ငဝ် အီ ကွယ် ကော နုဝ့် ခဲင် ဒူင် ဘွတ် တီ. အာဝ် မိုဝ်း အာဆေ အီ ပွိုန် လိုပ် ဒူင် တီ အာတ့် ပွုန် တူတ့် ဒုက် ဘူ မျုဝ် ပီ ဒီ လုဝ် ဒွါ ဂေ အာမူ အာမာတ် ဇဝ်ဖြာ ဘူ ကာဒင် တွိုန်.

REV 16
1 ဝါယ် တီ, အုဝ် ဝီ ယိုဝ် ဂြုဝ်း တာင် လေး ခဲင် ဟုဝ် ဇဝ်ဖြာ, ဝီ ကာလာင် ဒီ အာမူ အာမာတ် ဇဝ်ဖြာ ဘူ ကာဒင် တွိုန် တဝ်း, “ဟာဝ် ဒိုဝ်း ဆီလာတ့် အီ မိုဝ်း ဝူတ် ပီ ဒွါ ဇဝ်ဖြာ တီ, ဟုး ဒဲင် ကာဒါယ်.”
2 အာမူ အာမာတ် ဇဝ်ဖြာ ကာဒင် ဒေါ ဂုဝ် ဘော ဟုး ဆီလာတ့် အန် ဒဲင် ကာဒါယ်, န့ ဘော ဘဲန် ဘိုပ် ဘဲန် ဒိမ် ဒီ ဂေ ဒူအီ အီ မိုဝ်း ဇိုမ် မာဒုဝ် ပြဲ တွိုန် ဘော ဒီ ဂေ အီ ကြိုပ် အာရိုပ် အန်.
3 အာမူ အာမာတ် ဇဝ်ဖြာ ကာဒင် ဟာအာ ဘော ဟုး ဆီလာတ့် အန် ခဲင် အိုမ် နမ်မုက်ဆာရာ. အိုမ် ဘော ဘဲန် နှာမ် ပီ နှာမ် ဒူအီ ယမ်. ခဲ့ ကွယ် ဒုဝ် ဆတ်ဒါဝါ ခဲင် အိုမ် ဘော ယမ် တူတ့်.
4 အာမူ အာမာတ် ဇဝ်ဖြာ ကာဒင် ဟာအူယ် ဘော ဟုး ဆီလာတ့် အန် ခဲင် အိုမ် ဘ့လဲင် ဘော ဒူင် တုဝ်း အိုမ်. အိုမ် တီ ဘော ဘဲန် တူတ့် နှာမ်.
5 အုဝ် ဝီ ယိုဝ် ဂြုဝ်း အာမူ အာမာတ် ဇဝ်ဖြာ အီ အိုပ် အိုမ် တီ. အန် တဝ်း, “အိုယ် မဲ ဇဝ်, မဲ ဘွတ် ကာဆဝ်, မဲ ဟဲ့ ဒွိုမ် ကွယ် ဆိန့် ဒေါ မွိုန် ကော ဇမ် ဒေါ တီ နီ. ပီ ဆုင်ဖျာတ် မဲ ဟဲ့ မုး ဟဲ့ မှာန်.
6 န့ မုး ဂေ အီ ဟဲ့ ငဝ်း ယမ် ဒူအီ အီ ဆီငါ ဘွတ် ပီ အိုပ် မဲ. ဂေ ဟဲ့ ငဝ်း ယမ် ဘော ဂေ ဒူအီ အီ ဘျာန် ဂြုဝ်း မဲ ဇဝ်, တဲး နှာမ် ဂေ လေး. ဒေါ တီ နီ မဲ ဟဲ့ ဝီ တဲး ဂေ ဒျီင် နှာမ်. န့ ဟဲ့ ကာအာပ် ဂေ ခမ် ပါယ် တီ.”
7 အန် ဟဲ့ ဟွတ့် ကာလာင် ဂြုဝ်း တီ, အုဝ် ပီ ဝီ ယိုဝ် ဂြုဝ်း အီ လေး ဒီ ကာစှူင့် လှူ တဝ်း, “အိုဝ်, မဲ ဇဝ်ဖြာ အီ အိုပ် တူတ့် ဒွန် မျုဝ်, ပဲ့ ဟဲ့ ဒမ် မဲ မှာပ် ဒီ ဂေ ဟဲ့ မုး ဟဲ့ မှာန် အာခါခ်ု.”
8 အာမူ အာမာတ် ဇဝ်ဖြာ ကာဒင် မ့ဖွုန် ဘော ဝီ ဟုး ဆီလာတ့် အန် ဒီ ဆီငဲ. ဆီငဲ ဘော ဘဲန် ဆောဒါတ် ကာဆဝ်, တဲး ဂေ ဒူအီ ဘဲန် ဘ့လုး ကာဆိုမ် ဒီ ငဝ်.
9 ဒေါ ခမ် ဂေ ဒုက် တီ, ဂေ ဘော ဒိူင် ဇဝ်ဖြာ အီ မိုဝ်း ပွုန် ဒီ ဘူင် တဲး ဂေ ခမ် ဒုက် တီ. ဂေ ယီ တူ ကာပ့လုတ် နဝ်း, တူ လှုဝ်း မှာပ် ဂေ, တူ အိူပ် ဇဝ်ဖြာ.
10 အာမူ အာမာတ် ဇဝ်ဖြာ ကာဒင် မ့ဖန် ဘော ဟုး ဆီလာတ့် အန် ဒဲင် မာလာင် မာဒုဝ် ပြဲ တွိုန်. မိူင် ပီ အိုပ် အန် ဘော အပ် ဝွင့် တူတ့် အူ ဇေန့်. ဒူအီ အီ ကွယ် ခဲင် မိူင် တီ, ဂေ ဘော ကဝ့် ဘော ဆီဂိတ် ဟြာင် ဂေ ကူပ် ဟဲ့ ခမ် ဂေ ဆဝ် ကာဆဝ်.
11 ကူပ် ဟဲ့ ခမ် ဂေ ဆဝ် ဘိုပ် ဆဝ် ဒိမ် အီ လေး ဒီ ဒုဝ် ဘူင့် ဂေ တီ, ဂေ ဝီ ဒိူင် ဇဝ်ဖြာ အီ ကွယ် ဂါင်ဟြာဝ်. ဂေ ယီ တူ လှုဝ်း မှာပ် ဂေ, တူ ကာပ့လုတ် နဝ်း ဂေ.
12 အာမူ အာမာတ် ဇဝ်ဖြာ ကာဒင် န့ဒဝ် ဘော ဟုး ဆီလာတ့် အန် ခဲင် ဘ့လဲင် အိုမ် တာင် အီ စိူဝ် အူဖာရာတ်. ဘ့လဲင် အိုမ် တာင် တီ ဘော ဟိတ် အူ ဇေန့်, တဲး န့ ဘဲန် န့တေန့် အာဒါ ခုန်ဒီခမ် မင် ကာဒင် အီ တး နာ လေး ဆီငဲ.
13 ဒေါ အန် တီ အုဝ် ဝီ ယိုဝ် ကာနမ် ဟာယ် အူယ် ကာဒင်. အာရိုပ် ဂေ ပီ မာရုဝ့်. ဂေ လေး ခဲင် မူတ့် မာကြာယ်, ခဲင် မူတ့် မာဒုဝ် ပြဲ တွိုန်, ဘော ခဲင် မူတ့် မာဒုဝ် ပြဲ ပေါ ဒုဝ် တွိုန်, အီ ညိုင်ရာင် ဒီ ဘျာန် ဂြုဝ်း ဇဝ်ဖြာ.
14 ဂေ မုး ကာနမ် အီ ဟာယ် ကာဆဝ်. ဂေ ဟဲ့ နပ် ဒီ ဘူင် အီ မွှိုမ် အာမ် ကိူန်. ဂေ ဘော ဟာဝ် ဒူင် ကွယ် ဂေ ခုန်ဒီခမ် အီ ကွယ် ဒဲင် ကာဒါယ် နီ, တဲး ခုန်ဒီခမ် ဂေ တီ တး ကာဇု, တဲး ဂေ လာယ် ကာဂုဝ်း ပန် ဒီ ဇမ် ဆီငဲ ဒီ ဆုင်ဖျာတ် ဇဝ်ဖြာ အာမူ ဒူအီ. အန် ဇဝ် မုး ဇဝ်ဖြာ အီ အိုပ် တူတ့် ဒွန် မျုဝ်.
15 ဇဝ်ဖြာ ဟဲ့ တဝ်း, “ဘ်ု ဘေ ယွတ်, အုဝ် ဒီ တး ပီ ဒါ ပြာ. အာဆေ ဟဲ့ န့ဆိုဝ်း, ဟဲ့ မ့ပြာယ် ဆီချာ ခြိုင် ပီ တာ အန်, အန် ဒီ ဘျုဝ် ဒါခိုယ်. အန် မိူဝ် တူ ပူယ် ဂ့လ, တူ လုဝ် ဆာယ် အီ.”
16 ကာနမ် ဟာယ် ဂေ တွိုန်, ဂေ ဟဲ့ တဲး ဂေ ခုန်ဒီခမ် တး ကာဇု ဒူင် စိူဝ် ဟာမာဂေဒူန်, အီ မုး ဂြုဝ်း ဟဲဘြဲ.
17 အာမူ အာမာတ် ဇဝ်ဖြာ ကာဒင် မ့ဘူ ဘော ဟုး ဆီလာတ့် အန် ခဲင် ဘ့လေန့်. န့ ဘော မိုဝ်း ဂြုဝ်း တာင် လေး ဒီ မာလာင် အီ ကွယ် ခဲင် ဒူင် ဘွတ် တွိုန် တဝ်း, “ဟဲ့ ဟွတ့် ဟွတ့်.”
18 ဟဲ့ ဟွတ့် ပါယ် တီ, န့ ဘော မိုဝ်း ပ့လ မ့ပ့လေတ့်, မိုဝ်း ဟမ် ကာနမ်, ဟမ် ဘ့လေ ကာဆး အီ ဆီနန် ဆီနိူင်. မာအိမ် မိူဝ် ဘော ယေန့် ကာဆဝ်. ဆိန့် ဒေါ ကာစုး ဒူအီ ဒီ မိုဝ်း ဒဲင် ကာဒါယ် နီ, မာအိမ် တူ ဒွိုမ် ယေန့် ကာဆဝ် ခဲ့ တီ ခေါ အူ ဇေန့်. ခါ နီ ဟဲ့ လွှိုမ် တူတ့် ဒွန် ဇေန့်.
19 မိူင် တာင် ဟဲ့ ဒး ဘဲန် အူယ် ပ့လုဝ့်. မိူင် ဒဲင် ကာဒါယ် ဒွန် မိူင် ဟဲ့ လိုဝ် တူတ့်. ဇဝ်ဖြာ ယီ တူ ပိဝ် မိူင် ဘာဘဲ အီ တာင် ကာဆဝ်. အန် ဘော ဒွါ ဝူတ် အီ စန် ကာဆဝ် ဒီ ဒူအီ ခဲင် မိူင် တီ. န့ ပီ ဂေ လုဝ် ဒျီင် ကိူန် အိုမ် ဆာဘျိတ်a အီ ဘြာင် ကာဆဝ်.
20 ဒေါ အန် တီ ဂုန် အိုမ် မိူဝ် ဟဲ့ ဘျုဝ်း တူတ့်. နွန် ဒွန် နွန် ဟဲ့ ဟြာယ်.
21 ဘျြီ အီ ကွယ် ခဲင် ဂါင်ဟြာဝ် အီ စန် အူယ် ဂိုဝ် ဆ ဘော စုဝ်း ဒဲင် ဂေ ဒူအီ. ခဲ့ ကွယ် ဒူအီ ယီ ကာဖြူမ် ဒီ ဒိူင် ဇဝ်ဖြာ ကူပ် ဟဲ့ ခမ် ဂေ ဒုက် ဒီ ဘျြီ တာင် အီ ဟဲ့ မွှိုမ် ယုဝ် ကာဆဝ် တီ.

REV 17
1 ဒေါ အန် တီ ခဲင် အာမူ အာမာတ် ဇဝ်ဖြာ ဘူ ကာဒင် အီ ဂူင့် ဆီလာတ့် ဘူ ဘ့လ တွိုန်, အူ ကာဒင် ဟဲ့ တး ဒူင် ကွယ် အုဝ်. အန် တဝ်း ဒီ အုဝ်, “တး, အုဝ် ဒီ ဘျ ဒီ မဲ ပီ ဒီ ပါယ် ဇဝ်ဖြာ ဒီ ဒမ် မှာပ် ဒီ မိူင် တာင် အီ ကွယ် ခူပ် ဘ့လဲင် အိုမ် ဘဲန် ညွင့် ဘဲန် ညွင့်. အန် ဟဲ့ ပီ ယာ မာလမ် ပဲ့ ဟဲ့ နပ် အီ ဒွန် အီ.
2 အန် ဟဲ့ လာယ် လုတ့် လာယ် လာယ် ဒီ ဂေ ခုန်ဒီခမ် ဒဲင် ကာဒါယ် ဘောကာဂ့လျီတ်. ဒူအီ ဒဲင် ကာဒါယ် ဘောကာဂ့လျီတ် ဟဲ့ ဘူင် အီ မွှိုမ် ကာအိး, လာယ် လုတ့် လာယ် လာယ် ဒီ အန်, တဲး န့ ပီ ဂေ ယိုတ့် အိုမ် ဆာဘျိတ်.”a
3 အန် ဟဲ့ ဟွတ့် ကာလာင် ပါယ် တီ, နဝ်း ဖွိုမ် ဇဝ်ဖြာ မိူဝ် ဝီ ပ့လိုက် အုဝ်. အာမူ အာမာတ် ဇဝ်ဖြာ ဘော စုဝ့် ဟာဝ် အုဝ် ခဲင် ပြဲ ကာဟဝ်း. ဒီ တီ အုဝ် ဝီ ယိုဝ် အီဘိုန့် အူ ဝီ. အန် တုတ့် ဒဲင် မာဒုဝ် ပြဲ အီ ရေန့် ဂဲ. ဒီ ဒုဝ် မာဒုဝ် ပြဲ တီ ဘော ဒုဝ် န့ မိုဝ်း ဒီ ဒဲမ် စိူဝ် ဘဲန် မျုဝ် ဘဲန် မျုဝ် အီ ကာခဲန့် ဒီ ဇဝ်ဖြာ. အန် မိုဝ်း ဂိန့် ဘူ ဘူင့် ဘော နိုင် ဂိုဝ် ဘူင့်.
4 အီဘိုန့် တီ, ဟဲ့ စှိုပ် ခြိုင် ရေန့် ဘော ခြိုင် ရေန့် ဂဲ. အန် ဟဲ့ ပီစှိတ် အန်, ဒိုက် ခြိဝ် ဘော ဆဲန့် ဘော ပွိုန် မာဟွယ် ဒီ အန်. ဒီ ဒဲ အန်, အန် ဟဲ့ ဂူင့် ကွက့် ခြိဝ် အူ ဘူင့်. ခဲင် ကွက့် တီ, ဟဲ့ နုဝ့် အီ မွှိုမ် ကာအိး, မွှိုမ် ကာဒါတ့် ကူပ် ပဲ့ ဟဲ့ လာယ် လုတ့် လာယ် လာယ် အန်.
5 ဒီ ကာတဝ်း အန်, န့ ဟဲ့ ဒဲမ် စိူဝ် အီ မိုဝ်း ဆီဖဝ် ပီ တူ နပ် အီ. န့ တဝ်း, “မိူင် တာင် ဘာဘဲ ဘော မာ ယာ မာလမ် ဒွန် အီ, ဘော မာ အီ မွှိုမ် ကာအိး ဒွန် မျုဝ် ဒဲင် ကာဒါယ်.”
6 အုဝ် ဝီ ယိုဝ်, အီဘိုန့် တီ ဟဲ့ ယိုတ့် ကူပ် ဟဲ့ ဒျီင် အန် နှာမ် ဂေ ဒူအီ အီ ဆီငါ ဘွတ် ဘော နှာမ် ဂေ အီ ဟဲ့ ခမ် ဒီ ယမ် ကူပ် ညှိုမ် ဂေ ဒီ ဇဝ် ယေဆူ. ဒေါ ယိုဝ် အုဝ် အီဘိုန့် တီ, အုဝ် ဘော အာမ် ကာဆဝ်.
7 အာမူ အာမာတ် ဇဝ်ဖြာ တွိုန်, ဝီ ဒီမွှတ် အုဝ် တဝ်း, “မှဝ် န့ ပါယ် ပီ အာမ် မဲ ပါယ် တီ.း အုဝ် ဒီ ကာလာင် ဒီ မဲ ပီ ပါယ် ဆီဖဝ် လွင် အီဘိုန့် တီ, ဘော လွင် မာဒုဝ် ပြဲ ဟာယ် အီ မိုဝ်း ဂိန့် ဘူ ဘူင့် ဘော နိုင် ဂိုဝ် ဘူင့် ပီ ပဝ့် အီဘိုန့် တီ.
8 မာဒုဝ် ပြဲ ပီ ယိုဝ် မဲ တီ, ဒေါ မွိုန် အန် ဟဲ့ ကွယ်. ဒေါ တီ နီ, အန် အာဝ် ဟူ မိုဝ်း. အန် ဟဲ့ လေး ခဲင် ကာဒဝ် ဟူလဝ်, တဲး အန် လိုဝ် စှိုမ်. ဂေ ဒူအီ အီ ကွယ် ဒဲင် ကာဒါယ် ဘောကာဂ့လျီတ်, ဂေ ဒီ အာမ် ကာဆဝ်. ဂေ မုး ဒူအီ အီ တူ မိုဝ်း စိူဝ် ခဲင် ဘပ် ဇာရာင် ဒူအီ အီ ဟဲ့ ပွိုန် အာဆာက် ကာမာယ်. ဘပ် တီ မုး ဘပ် အီ ကွယ် ဆိန့် ဒေါ ဖာန် ဘ့လေး ဇဝ်ဖြာ ကာဒါယ် နီ. ဂေ ဒူအီ ဇိုဝ် တီ, ဂေ ဒီ ယိုဝ် မာဒုဝ် ပြဲ နီ အီ ဟဲ့ ဒွိုမ် ကွယ် အာတ့် နီ. အန် ယီ တူ ဝီ ကွယ် ဒေါ တီ နီ. မာလဲ, အန် ပီ ဒီ ဝီ တး ကွယ်. ဆေ ဂေ ယိုဝ် လွင် အန် တီ, ဂေ ဒီ အာမ် ကာဆဝ်.
9 လွင် အန် တီ, တဲး ဘေ မိုဝ်း အာငျာန်. ဂိန့် ဘူ ဘူင့် တွိုန်, န့ ဘော မုး နွန် ဘူ နွန်, အီ မုး ဒူင် တုတ့် အီဘိုန့် တွိုန်.
10 ဂိန့် တီ ဘော မုး ခုန်ဒီခမ် ဘူ ကာဒင်. အာဒါ ဖန် ကာဒင် ဟဲ့ ဟွတ့် စုဝ်း. အာဒါ အူ ကာဒင် ယီ ဆီ ကွယ်. ပေါ အူ ကာဒင် ညှမ် တး. ဆေ အန် ဟီ တး, အန် ဒီ အိုပ် အာဒါ အူ ကာစန်.
11 မာဒုဝ် ပြဲ တွိုန် အီ ဟဲ့ ဒွိုမ် ကွယ် ဒေါ မွိုန်, အီ တူ ဝီ ကွယ် ဒေါ တီ နီ, အန် မုး ခုန်ဒီခမ် ကာဒင် န့ဒါ. အန် ဘော ဘာ့ ခဲင် ဘူ ကာဒင် တီ. ဘော အန် ဒီ လိုဝ် စှိုမ်.
12 နိုင် ဂိုဝ် ဘူင့် ပီ ယိုဝ် မဲ တွိုန်, န့ မုး ခုန်ဒီခမ် ဂိုဝ် ကာဒင် အီ ညှမ် ပွိုန် ဒီ အိုပ်. မာလဲ, ဂေ ဒီ မိုဝ်း ပွုန် ခုန်ဒီခမ်. ဂေ ဒီ အိုပ် ရိုမ် ဒူပ် မာဒုဝ် ပြဲ တီ အာဒါ အူ နာရီ.
13 ခုန်ဒီခမ် ဂိုဝ် ကာဒင် တီ, ဂေ ဒီ လာယ် ဖြူမ် ဒီ ဒွါ ပွုန် ဂေ ဟဲန့် ဒီ မာဒုဝ် ပြဲ တီ.
14 ဂေ ဒီ ဘော ကာဂုဝ်း ဒီ ဂွန် မာဘူ တွိုန်. မာလဲ, ဂွန် မာဘူ တီ, အန် ဒီ အွင် ဂေ. ခုဝ်, အန် ဘော မုး ဒါ ကာညာ အီ အိုပ် ဒဲင် ဂေ ဒါ ကာညာ အီ ဟဝ် ဘောကာဂ့လျီတ်. အန် ဘော မုး ခုန်ဒီခမ် အီ အိုပ် ဒဲင် ဂေ ခုန်ဒီခမ် အီ ဟဝ် ဘောကာဂ့လျီတ်. ဂေ ဒူအီ ပီ ဒွိုမ် ဒဲ့ အန် ဘော ဂေ ဒီဘဲ ပဲ့ ဟဲ့ ရဝ်း အန်, ဂေ ဒီ ကွယ် ရိုမ် ဒူပ် ဂွန် မာဘူ တီ ဆေဆေ.”
15 အာမူ အာမာတ် ဇဝ်ဖြာ တွိုန် ဟဲ့ ဟွတ့် ကာလာင် လွင် အန် တီ, အန် ပီ ဝီ တဝ်း ဒီ အုဝ်, “အိုမ် ပဲ့ ဟဲ့ ယိုဝ် မဲ, အီ မုး ဒူင် တုတ့် ယာ မာလမ် တီ, န့ မုး ဒူအီ အီ ကွယ် ဒွန် မာန် ဒွန် မိူင်, ဒူအီ ဒွန် ခြိုဝ် ဒွန် မျုဝ်, ဘော ဂေ ဒူအီ အီ ကာလာင် ဂြုဝ်း ဒွန် မျုဝ်.
16 မာဒုဝ် ပြဲ ဘော နိုင် အန် ဂိုဝ် ဘူင့် ပီ ယိုဝ် မဲ တီ, ဂေ ဒီ ဝီ ဇွင့် ယာ မာလမ် တီ. ဂေ ဒီ ဖာတ် ဒိုဝ်း တူတ့် ခဲ့ ပီ မိုဝ်း အန်. ဂေ ဒီ တဲး အန် ကွယ် ဒုဝ် ဂ့လ. ဂေ ဒီ ဟူမ် ယင် အန် ဘော ဒုဝ့် အန် ခဲင် ငဝ်.
17 ခုဝ်, န့ မုး ဇဝ်ဖြာ အီ တဲး ဂေ ဘူင် ပါယ် တီ, တဲး ဂေ လာယ် ဖြူမ် ဒီ အာပ် ဘော အာဖုင် ဒင်ခုဝ် ဂေ ဒီ မာဒုဝ် ပြဲ တီ, တဲး န့ ကော ဇမ် ပန် ဒီ ဇေ့ဇုင် တူတ့် ပဲ့ ဟဲ့ ကာလာင် ဇဝ်ဖြာ.
18 အီဘိုန့် ပီ ယိုဝ် မဲ တီ, အန် မုး မိူင် တာင် ပီ အိုပ် ခုန်ဒီခမ် ဒဲင် ကာဒါယ် ဘောကာဂ့လျီတ်.”

REV 18
1 အာမူ အာမာတ် ဇဝ်ဖြာ ဟဲ့ ဟွတ့် ကာလာင် ဂြုဝ်း တီ ဒီ အုဝ်, အုဝ် ဝီ ယိုဝ် အာမူ အာမာတ် ဇဝ်ဖြာ ပေါ အူ ကာဒင်. အန် လူင် ခဲင် ဂါင်ဟြာဝ်. ပွုန် အန် တာင် ကာဆဝ်, အာရူင် အန် ဘော တဲး န့ ဘ့လာင် ဒဲင် ကာဒါယ်.
2 အန် ဘော ဒတ် တာင် တဝ်း, “မိူင် ဘာဘဲ ဟဲ့ ဟွတ့် ကာပျာတ့် လိုဝ်, ဟဲ့ ဘဲန် ဒူင် ကွယ် ကာနမ် ဟာယ် ဘော ကာနမ် အီ မွှိုမ် ကာအိး ဒွန် မျုဝ်. အန် ဟဲ့ ဘဲန် ဘော ဒူင် တး ကာဇု မာဆိမ် အီ မွှိုမ် ကာအိး မွှိုမ် ကာဒါတ့် ဒွန် မျုဝ်.
3 ခုဝ်, ဂေ ဒူအီ ဒွန် မျုဝ်, ဂေ ဟဲ့ လာယ် လုတ့် လာယ် လာယ် ခဲင် မိူင် တီ, တဲး န့ ပီ ဂေ ဟဲ့ ယိုတ့် အိုမ် ဆာဘျိတ်.aခဲ့ ကွယ် ခုန်ဒီခမ် ဒဲင် ကာဒါယ် နီ ဘောကာဂ့လျီတ်, ဂေ ဟဲ့ လာယ် လုတ့် လာယ် လာယ် ဒီ အန်. ဂေ ဒါ ကာညာ ကြုဝ် အီ ကာစိုဝ်း ကာယွင့် ခဲင် မိူင် တီ, ဂေ မိူဝ် ဟဲ့ ခြမ် ဒူပ် နဝ်း ဆီ ပွိုန် ဂေ ဘဲန် မျုဝ် ဘဲန် မျုဝ် တူ နပ် ဒီ စူ.”
4 ဟဲ့ ဟွတ့် ပန် တီ အုဝ် ပီ ဝီ ယိုဝ် ဂြုဝ်း ပေါ အူ မျုဝ် အီ လေး ခဲင် ဂါင်ဟြာဝ် တဝ်း, “အိုယ် ဘေ ဒူအီ ပီ အိုပ် အုဝ်, တဲး ဘေ လေး ခဲင် မိူင် တီ, ကွဲ့ တဲး ဘေ ဘူင် ဒူပ် မှာပ် ပီ ဘူင် ဂေ, ကွဲ့ တဲး ဘေ လုဝ် ခမ် ဒုက် ကူပ် မှာပ် ပီ ဘူင် ဂေ ခဲင် မိူင် တီ.
5 ခုဝ်, မှာပ် ပီ ဘူင် ဂေ ခဲင် မိူင် တီ ဟဲ့ ကိူန် ကာဆဝ်. န့ ပီ ဟဲ့ မ့ပိုမ် စာ ဒုး ဘ့လေန့်. ဇဝ်ဖြာ ဟဲ့ လှုဝ်း အီ တူ မွှိုမ် ပီ ဘူင် ဂေ.
6 ဒူအီ ခဲင် မိူင် တီ, ဂေ ဟဲ့ ဒွိုမ် ဘူင် ပါယ် မှဝ် ဒီ အီ, တဲး ဘေ ဝီ ဘူင် ဝျီ့ ဒီ ဂေ ပါယ် တီ. ခဲ့ ပီ ဘူင် ဂေ ဒီ အီ, အီ လုဝ် ဝီ ဝျီ့ ဝိဝ် ဒီ ဂေ အာ ဘုန်, တဲး န့ ပီ ဘေ ဒိုဝ်း ပဝ်း ဝီ ဟပ် ခဲင် ကွက့် ပီ ဒျီင် ဂေ. တဲး န့ ယီ ဘြာင် လွှိုမ် အာ ဘုန် ပဝ်း ပဲ့ ဟဲ့ ဒွါ ဂေ ဒီ အီ.
7 အန် ဟဲ့ ပီဖုင် အန်, ဟဲ့ ဘျုဝ် ဒီ ဘူင် ဒူပ် ပီ အိုင် အန် ကိူန် ခဲ့ မှဝ်, တဲး အန် ဝီ ခမ် ဒုက် တာင် ဘော က့လိုဝ် ခဲ့ တီ. ခုဝ်, အန် ဟဲ့ ကာဖာ ခဲင် နဝ်း အန် တဝ်း, ‘အုဝ် ဟဲ့ ပီ နာင် ဟောခမ်. အုဝ် တူ မုး ယာ ဆီပြး. နဝ်း တူ ဒါခိုယ် နဝ်း က့လိုဝ်, အုဝ် တူ မိုဝ်း ဒေါ မှဝ်.’
8 ခုဝ် အန် တီ ဒေါ မုး အူ ဆီငဲ ဒုက် ဒွန် မျုဝ် ဒီ တး ကာဇု ဒီ အန် အူ ဇေန့်. န့ မုး ဆဝ် ရောဂါ အီ တဲး အီ ယမ်, ဘော ဒုက် ဒီ နဝ်း ဘော ဒုက် ဒီ အေတ့် ပီ ဒီ ဟူမ် ဘော ငဝ် အီ ဒီ ကာဆိုမ် မိူင် တီ. ခုဝ်, ဇဝ်ဖြာ မိုဝ်း ပွုန် တာင်. အန် ဒီ ဒမ် မှာပ် ဒီ အန် ပါယ် တီ.”
9 ဂေ ခုန်ဒီခမ် ဒဲင် ကာဒါယ် အီ ဟဲ့ လာယ် လုတ့် လာယ် လာယ် ခဲင် မိူင် တီ, အီ ဟဲ့ ဒူပ် နဝ်း ကာဝါတ့် ဂေ, ဒေါ ယိုဝ် ဂေ ဒက် ငဝ် ဘော ပ့လဲ့ ငဝ် အီ လေး ခဲင် မိူင် တီ, ဂေ ဒီ ဘော ယာမ် တာင် ဘော က့လိုဝ် ဘော ငှုန်.
10 ဂေ ဘော ယိုဝ် ဒုက် တာင် တီ, န့ ဘဲန် နဝ်း ယုဝ် ကာဆဝ် ဒီ ဂေ. ခုဝ်, ဂေ ကွယ် တူင့် ယွတ်. ဂေ ဘော တဝ်း, “ပီ ဆော နာယ် ဒီ ဒုက် ကာဆဝ်, ပီ ဆော နာယ် ဒီ မွှိုမ် ယုဝ် ရိုဝ်. အိုယ် မိူင် တာင်, အီ မုး မိူင် ဘာဘဲ, အူ နာရီ မိူဝ် အာဝ် နုဝ့်, မဲ ဟဲ့ ကာဒုး ဒီ ခမ် ဒုက် တာင် ဘဲန် မျုဝ် ဘဲန် မျုဝ်.”
11 ဘော ဂေ ဒါ ကာညာ ကြုဝ် ဒဲင် ကာဒါယ်, ဂေ ဘောကာဂ့လျီတ် ဘော ယာမ် ဘော က့လိုဝ် ကူပ် မိူင် တီ. ခုဝ်, အာဝ် ဟူ မိုဝ်း အီ ဒီ စိုဝ်း ကြုဝ် ဂေ.
12 ကြုဝ် ပီ ယွင့် ဂေ တီ, န့ ဘော မုး ခြိဝ်, ရွိုန်, ဆဲန့် ဘွတ်, ဘော ပွိုန် မာဟွယ်, ဘော ဘိက် ကာတမ် လုယ်, ဘိက် ခွင်, ဘိက် ဖြဲ, ဘော ဘိက် ရေန့် ဂဲ. န့ ဘော မုး ဘော ဟေ အုး ငှုန် ဒွန် မျုဝ်, ဘော ပ့လဲ့ မာဆာင်, ဘော ဟေ အီ ငဝ်း ကာဆဝ် ဒွန် မျုဝ်, ဘော ဟိန်, ဂေ ဘွင့် ဘော မာဝ် လုယ်.
13 ဘော ဂ့လဲ့ ဟေ ဆီနာမူန်, မှီ ဒွန် မျုဝ်, ဆီနမ် အုး ငှုန်, ဒဝ် မောရာ ဘော ကာညန် လေဘူန်, ဘော အိုမ် ဆာဘျိတ် ဘော နာမန် အီ လေး ခဲင် ဘ့လေ နာမန်, ဘော ခဝ်ချုင် ဘော ကာပဲ့ ခဝ်ချုင်, မာမက် ဂေ မာဘူ, မ့ပြွင့် ဂေ လက်လဝ်,bဘော ဒူအီ အီ ဘဲန် မှာယ် အီ ဘော ဒူအီ ပီ မှေတ့် ဂေ ဒါ ဆိုက်.
14 ဒါ ကာညာ ကြုဝ် ဂေ တီ, ဝီ တဝ်း ဒီ မိူင် တီ, “ခဲ့ ကွယ် ကြုဝ် ပီ ဆီ ပွိုန် ကာဆဝ် မဲ, အီ ဘွတ် အီ ငဝ်း တာင်, န့ ဟဲ့ ဟွတ့် ဟြာယ် တူတ့် ဒွန် မျုဝ်. ဝါယ် နီ, မဲ မိူဝ် အာဝ် ဟူ ဝီ ပွိုန် ကြုဝ် တီ ဒေါ မှဝ်.”
15 ဂေ ဒါ ကာညာ ကြုဝ် အီ ဟဲ့ ကာစိုဝ်း ကာယွင့် ခဲင် မိူင် တီ, ဂေ ဟဲ့ ခြမ် ကူပ် မိူင် တီ, ဂေ ဒီ ဘော ဟာဝ် ကွယ် ကာတူင့် ဘော ယုဝ် ဒေါ ယိုဝ် ဂေ ဒုက် တီ. ဂေ ဒီ ဘော က့လိုဝ် ဘော ယာမ် တာင် တဝ်း,
16 “ပီ ဆော နာယ် ဒီ ဒုက် ကာဆဝ်. ပီ ဆော နာယ် ဒီ မွှိုမ် ယုဝ် ကာဆဝ် ခဲင် မိူင် တာင် တီ. ဒူအီ ခဲင် မိူင် တီ ဟဲ့ ဒွိုမ် စှိုပ် ဒီ တာ ဘိက် ဘွတ်, ဘိက် အီ ခွင် အီ ရေန့် ဂဲ. ဂေ ဟဲ့ တာ ဘော ခြိုင် ခြိဝ်. ခြိုင် ဆဲန့် ဘော ပွိုန် မာဟွယ် ဟဲ့ စှိုပ် ဒီ ဂေ.
17 အူ နာရီ မိူဝ် အာဝ် နုဝ့်, ကြုဝ်ကြာမ် ဂေ တီ ဟဲ့ ဟွတ့် ဝီ စှိုမ် ဟြာယ် တူတ့်.” ဂေ ဒါ တာင် အီ အိုပ် ရိုဝ် ဆင်ဖုဝ် ဘောကာဂ့လျီတ် ဘော ဒူအီ အီ ပဝ့် ရိုဝ် ဆင်ဖုဝ် ဒွန် အီ, ဘော ဒူအီ အီ ဘတ် ရိုဝ် ဆင်ဖုဝ် ဒွန် အီ, ဘော ဂေ အီ ဘူင် ဂါန်, ဂေ ဟာဝ် ခဲင် အိုမ် နမ်မုက်ဆာရာ ဒွန် အီ, ဂေ ဒီ ဘော ကွယ် တူင့်, ယွတ် ဒုက် ဂေ တီ.
18 ဂေ ဘော ယိုဝ် ဒေါ ကာဆိုမ် ငဝ် ခဲင် မိူင် တီ, ဂေ ဘော ယာမ် တာင် တဝ်း, “န့ တူ ဒွိုမ် မိုဝ်း မိူင် အီ ပီ မိူင် တာင် နီ.”
19 ဂေ ဒီ ဘော ဒိုဝ်း ကာပုး ဟပ် ဒဲင် ဂိန့် ဂေ ဘော က့လိုဝ် ဘော ယာမ် တဝ်း, “ပီ ဆော နာယ် ဒီ မွှိုမ် ယုဝ်, ပီ ဆော နာယ် ဒီ မွှိုမ် ယုဝ် ခဲင် မိူင် တာင် တီ. ဂေ ဒါ ကာညာ ရိုဝ် ဆင်ဖုဝ် အီ ကာလုဝ်း အိုမ် နမ်မုက်ဆာရာ, ဂေ ဟဲ့ ဘဲန် ဒူအီ ခြမ် ကူပ် ကြုဝ်ကြာမ် အီ ကွယ် ခဲင် မိူင် တီ. အူ နာရီ မိူဝ် အာဝ် နုဝ့်, ဒွန် မျုဝ် ဟဲ့ ဟွတ့် ဝီ ဟြာယ် စှိုမ် တူတ့်.
20 န့ ယီ မုး ဘေ အီ ကွယ် ခဲင် ဂါင်ဟြာဝ်, တဲး ဘေ ဒါခိုယ် ကူပ် ဟဲ့ လိုဝ် မိူင် တီ. အိုယ် ဘေ ဒူအီ အီ ညှိုမ် ဇဝ်ဖြာ ဘော ဘေ ဒူအီ ပီ ရဝ်း ပီ တိုယ် ဇဝ် ယေဆူ ဒွန် အီ, ဘော ဘေ ဒူအီ အီ ဘျာန် ဂြုဝ်း ဇဝ်ဖြာ, တဲး ဘေ ဒါခိုယ်. ခုဝ်, ဇဝ်ဖြာ ဟဲ့ ဒမ် မှာပ် ဒီ ဂေ ခဲင် မိူင် တီ ကူပ် ပဲ့ ဟဲ့ ဘူင် ဂေ ဒီ ဘေ.”
21 ဝါယ် အန် တီ န့ ဝီ မိုဝ်း အာမူ အာမာတ် ဇဝ်ဖြာ အူ ကာဒင် အီ မိုဝ်း အာဖုင် ဒင်ခုဝ်, အန် ဝီ ဒိုဝ်း မာဝ် တာင် အူ ဘူင့်. မာဝ် တီ, န့ တာင် ခဲ့ မာဝ် ပီ ကြိတ် အီ ဒီ ငှုဝ်. အန် ဝီ ဇတ့် မာဝ် တီ ခဲင် အိုမ် နမ်မုက်ဆာရာ တဝ်း, “မိူင် ဘာဘဲ အီ တာင် ကာဆဝ်, အန် ဒီ လိုဝ် ကာပျာတ့် ပါယ် နီ. ဝါယ် နီ, အာဝ် ဟူ မိုဝ်း အီ ဝီ ယိုဝ် အန် ပေါ အူ ဇေန့်.
22 ဟမ် ဒိင် ပီ ဘး ဂေ ဘော ဟမ် ဒိင် ဒီရဝ် ပီ ကြိတ် ဂေ ဘော ဂြုဝ်း ဒူအီ, အီ တဝ်း မှုဝ် ဘော ဟမ် ဝဝ် ပီ ဘုတ် ဂေ, အာဝ် ဟူ ပွိုန် ယိုဝ် ခဲင် မိူင် မဲ တီ ဒေါ မှဝ်. ဒူအီ အီ ဘဲန် လက်ဆာမာ အီ လှဲဝ် ဒီ ဘူင် ဘဲန် မျုဝ် ဘဲန် မျုဝ် မိူဝ်, အာဝ် ဟူ မိုဝ်း ခေါ အူ ဝီ ဝါယ် နီ. ဟမ် ကြိတ် ငှုဝ် မိူဝ်, အာဝ် ဟူ မိုဝ်း.
23 ဘ့လာင် ငဝ် အွမ်c မိူဝ်, အာဝ် ဟူ ပွိုန် ယိုဝ်. ဂြုဝ်း ကာညူမ် ဒီဘျာ အီ ဒီ ခတ် မိူဝ်, အာဝ် ဟူ မိုဝ်း ခဲင် မိူင် မဲ တီ. ဂေ ဒါ ကာညာ ကြုဝ် အီ ကွယ် ခဲင် မိူင် မဲ တီ, ဂေ ဟဲ့ ဘဲန် ဒူအီ ခြမ် ဒဲင် ကာဒါယ် နီ. မဲ ဟဲ့ ဘူင် မျလှဲ့ ဘော ပီလွှက့် ဘော ကာလုဝ် ဒူအီ ဒွန် မျုဝ် ဒဲင် ကာဒါယ် နီ, တဲး ဂေ ဘောကာဂ့လျီတ် ကာလိုပ်.
24 မိူင် ဘာဘဲ ကာဒုး ဒီ ခမ် ဒုက် တာင် တီ. ခုဝ်, ဂေ အီ ကွယ် ခဲင် မိူင် တီ, ဂေ ဟဲ့ ငဝ်း ယမ် ဒူအီ အီ ဘျာန် ဂြုဝ်း ဇဝ်ဖြာ ဘော ဒူအီ အီ ဆီငါ ဘွတ်. ဘော ဂေ အီ ဟဲ့ ခမ် ဒီ ယမ် ဒဲင် ကာဒါယ် နီ ဒွန် အီ, ဟဲ့ မုး မှာပ် ဂေ.” အာမူ အာမာတ် ဇဝ်ဖြာ ဟဲ့ ကာလာင် ဒီ အုဝ် ခဲ့ တီ.

REV 19
1 ဝါယ် အန် တီ အုဝ် ဝီ ယိုဝ် ဂြုဝ်း တာင်. န့ ပီ ဒူအီ ကိူန် ဟဲ့ တး ကာဇု ခဲင် ဂါင်ဟြာဝ်. ဂြုဝ်း တီ တဝ်း, “တဲး အေ အိူပ် ဇဝ်ဖြာ. ဇဝ်ဖြာ မုး အန် ဇဝ် အီ ချွတ် အီ. အန် ဘော မိုဝ်း ပွုန်, မိုဝ်း ဘော အာဖုင် ဒင်ခုဝ် တာင်.
2 ပီ ဆုင်ဖျာတ် အန် ဇဝ် ဟဲ့ မုး ဟဲ့ မှာန် အာခါခ်ု. အန် ဇဝ် ဟဲ့ ဒမ် မှာပ် ဒီ ယာ မာလမ် ပဲ့ ဟဲ့ နပ် အီ ဒွန် အီ တွိုန်. ယာ မာလမ် တီ ဟဲ့ တဲး ဒူအီ ဘော ကာဒါယ် လာယ် လုတ့် လာယ် လာယ် ဒီ အန်. အန် ဟဲ့ ငဝ်း ယမ် ဘော ဒဲစေန့် ဇဝ်ဖြာ. ခုဝ်, ဇဝ်ဖြာ ဟဲ့ ဒမ် မှာပ် ဒီ အန်.”
3 ဂေ ပီ ဝီ ဒတ် တာင် ပေါ အူ ဇေန့် တဝ်း, “တဲး အေ အိူပ် ဇဝ်ဖြာ. ဒက် အီ လေး ခဲင် ငဝ် အီ ကာဆိုမ် မိူင် တီ, န့ ဒီ မိုဝ်း ဆေဆေ, အာဝ် ယတ် ဒေါ မှဝ်.”
4 ဂေ ဒါ တာင် အာ ဂိုဝ် ဒီ ဖွုန် ဝီ ဘော ဒုဝ် ဆတ်ဒါဝါ ဖွုန် ဒုဝ် အီ အိမ် တွိုန်, ဂေ ဘော ခြိုပ်ခြဝ် ကြိုပ် ဇဝ်ဖြာ အီ တုတ့် ဒဲင် မာလာင် အန်. ဂေ ဘော တဝ်း, “ဆာတူ, ယေ အိူပ် မဲ ဇဝ်ဖြာ.”
5 ဝါယ် အန် တီ န့ ဝီ မိုဝ်း ဂြုဝ်း အီ လေး ဒီ မာလာင် အန် ဇဝ် တီ တဝ်း, “အိုယ် ဘေ ဒဲစေန့် ဇဝ်ဖြာ ဘော ဘေ အီ ရုဝ်ဆေ အန် ဇဝ်, ဘော အီ တျီ့ အီ တာင် ဘောကာဂ့လျီတ်, တဲး ဘေ အိူပ် ဇဝ်ဖြာ.”
6 ဟဲ့ ဟွတ့် ပန် တီ အုဝ် ပီ ဝီ ယိုဝ် ဟမ် ဆီနန် ဆီနိူင် အီ ပီ ဒူအီ ကိူန် ဟဲ့ တး ကာဇု. ဟမ် တီ ဘော ပီ ဟမ် အိုမ် ဒီစှာ ဘော ဟမ် ကာနမ်. န့ တဝ်း, “တဲး အေ အိူပ် ဇဝ်ဖြာ အီ မုး ဇဝ်ဖြာ ပီ ကြိုပ် အေ အီ အိုပ် တူတ့် ဒွန် မျုဝ်.
7 တဲး အေ ဘျုဝ် ဒါခိုယ် ဒီ အိူပ် အန် ဇဝ် အီ ဘွတ် မျာတ်. ခုဝ်, န့ ဟဲ့ ဟွတ့် ဇမ် ဆီငဲ ဒီ ဘူင် ဂွန် မာဘူ ဘ့လွယ် ခတ်. ဒီဘျာ အန် မိူဝ် ဟဲ့ ဟွတ့် မ့ပြာယ် အုန် ဒုဝ် အန်, ဘ်ု ဒီ လိုပ် ဘ့လွယ် တီ.
8 ဒီဘျာ တီ ဟဲ့ ပွိုန် ဒီ စှိုပ် ဒီ တာ ဘိက် ကာတမ် လုယ် အီ ဒဝ့် တာ ဆေန့် ဒီတဲတ်, အီ လုယ် ဆီငါ.” (ဘိက် တီ, န့ မုး ပီ ဘူင် ဂေ ဒူအီ အီ ဆီငါ ဘွတ် အီ မုး နာ ဘွတ် နာ မွှိုမ်).
9 ပန် တီ အာမူ အာမာတ် ဇဝ်ဖြာ တွိုန် ဝီ တဝ်း ဒီ အုဝ်, တဲး အုဝ် ဒဲမ် အုန်. “ဂေ ဒူအီ ပဲ့ ဟဲ့ ဘာင် အန် ဇဝ်, တဲး ဂေ တး လိုပ် ဘ့လွယ် ခတ် ဂွန် မာဘူ တီ, ဂေ ဟဲ့ ဒါခိုယ်.” အန် ပီ ဝီ ကာလာင် ဒီ အုဝ် တဝ်း, “ဂြုဝ်း နီ, န့ မုး ဂြုဝ်း ဇဝ်ဖြာ အာခါခ်ု.”
10 ဒေါ အန် တီ အုဝ် ဘော မုတ် ဂိုပ် ဒီ ပ့လဝ် အာမူ အာမာတ် ဇဝ်ဖြာ တီ, ဝီ ကြိုပ် အန်. မာလဲ, အန် ဝီ တဝ်း ဒီ အုဝ်, “မဲ ကွဲ့ ဘူင် ပါယ် တီ, အုဝ် မိူဝ် မုး အီ ဘူင် ဂါန် ဇဝ်ဖြာ ပီ မဲ. အုဝ် ဘော ဘူင် ဒူပ် ဂေ ဘီနွင် မဲ အီ ကာလာင် လွင် ဇဝ် ယေဆူ. တဲး မဲ ကြိုပ် မီ ဇဝ်ဖြာ. ခုဝ်, န့ မုး နဝ်း ဖွိုမ် ဇဝ်ဖြာ အီ ဟဲ့ တဲး ဒူအီ ဘျာန် ဂြုဝ်း ဇဝ်ဖြာ. အန် ဘော တဲး ဂေ ကာလာင် လွင် ဇဝ် ယေဆူ.”
11 ဝါယ် အန် တီ အုဝ် ဝီ ယိုဝ် ဂါင်ဟြာဝ် ဟဲ့ န့ဝိုဝ်း. န့ ဝီ မိုဝ်း မင်ပြွင့် လုယ် အူ ဒုဝ်. ဝီ အီ ပဝ့် မင်ပြွင့် တီ, အန် စိူဝ်, “နဝ်း မှာန် အီ ဘူင် နာ မွှိုမ် ဆေဆေ.” အန် ဒူပ် နာ မှာန် ဒေါ ဆုင်ဖျာတ် အန် အာမူ အီ ဘော ဒေါ ကာဂုဝ်း အန် ဒီ ရန်ဆူ.
12 ငါယ် အန် ဟဲ့ ပီ ပ့လဲ့ ငဝ်. ဒဲင် ဂိန့် အန် ဟဲ့ မိုဝ်း မင်ဂိုမ် ဘဲန် ဘူင့် ဘဲန် ဘူင့်. အန် မိူဝ် မိုဝ်း စိူဝ် အီ ဟဲ့ ဒဲမ် ဒီ ဒုဝ် အန်. စိူဝ် တီ, မီ အန် ဟဲ့ နပ်. အီ ဟဝ် မိူဝ် တူ နပ် ဒီ တိး.
13 ခြိုင် ပီ တာ အန်, ဟဲ့ စိုပ် ခဲင် နှာမ်. စိူဝ် အန် ဘော မုး, “ဂြုဝ်း ဇဝ်ဖြာ.”
14 ဘော ဂေ ဖိုင် ဒါ ဆိုက် အီ ကွယ် ခဲင် ဂါင်ဟြာဝ်, ဂေ ဟဲ့ စှိုပ် ဒီ တာ ဘိက် ကာတမ် လုယ် အီ လုယ် ဆီငါ, ဂေ ဘော ပဝ့် မင်ပြွင့် လုယ်, ဒူပ် ဒီ ပန် အန်.
15 ခဲင် မူတ့် အန်, န့ မိူဝ် လေး မာပွါ့ လာင် အီ မိုဝ်း ဘ့လာ အာ ဘ့လာက်, အီ လမ် ကာဆဝ်. အန် ဒီ တာ မာပွါ့ လာင် တီ ပဲ ဒူအီ ဒွန် မျုဝ်. အန် ဒီ ဘော အိုပ် ဂေ, တဲး န့ ပီ အန် ဂူင့် လျီး ဟိန်. န့ ဘော ပီ အန် ဒီ ဒိုဝ်း ဟပ် ဂေ ခဲင် ဒူင် ကြိတ် အီ ဘ့လေ ဆာဘျိတ်.aပါယ် တီ, ဇဝ်ဖြာ အီ အိုပ် တူတ့် ဒွန် မျုဝ်, အန် ဒီ ဒွါ ဝူတ် အီ စန် ကာဆဝ် ဒီ ဂေ ကူပ် ရူ အန်.
16 ဒီ ခြိုင် ပီ တာ အန် ဘော ဒီ ဂိုမ် အန်, န့ မိုဝ်း စိူဝ် အီ တဝ်း, “ခုန်ဒီခမ် အီ အိုပ် ဒဲင် ခုန်ဒီခမ် ဘောကာဂ့လျီတ်. ဒါ ကာညာ အီ အိုပ် ဒဲင် ဒါ ကာညာ ဘောကာဂ့လျီတ်.”
17 ဟဲ့ ဟွတ့် ပန် တီ အုဝ် ဝီ ယိုဝ် အာမူ အာမာတ် ဇဝ်ဖြာ ပေါ အူ ကာဒင် အီ စွင့် ဒဲင် ဆီငဲ. အန် ဘော ဒတ် တာင် ဒဲ့ ခဲ့ ကွယ် မာဆိမ် အီ ဘိုန့် ခဲင် ဘ့လေန့်. အန် တဝ်း, “တဲး ဘေ တး, တဲး ဘေ တး ကာဇု ဒူင် ဘူင် ဇဝ်ဖြာ ဒီ ဘ့လွယ် တာင်.
18 တဲး ဘေ တး ဟူမ် ယင် ဂေ ခုန်ဒီခမ် ဘော ယင် ဒါ တာင် အီ အိုပ် ဒါ ဆိုက် ဘော ယင် ဂေ ဒါ ဆိုက် ဘော ယင် မင်ပြွင့် ဘော ယင် ဂေ ဒူအီ အီ ပဝ့် မင်ပြွင့် ဘော ယင် ဒူအီ ဘောကာဂ့လျီတ် ဘော အီ မုး မှာယ်, အီ တူ မုး မှာယ် ဘော အီ တျီ့ အီ တာင်.”
19 ဟဲ့ ဟွတ့်, အုဝ် ပီ ဝီ ယိုဝ် ဘော မာဒုဝ် ပြဲ တွိုန်, ဘော ခုန်ဒီခမ် ဒွန် ကာဒင် အီ ကွယ် ဒဲင် ကာဒါယ် ဘော ဒါ ဆိုက် ဂေ. ဂေ ဟဲ့ တး ကွယ် ကာဇု တဝ်း ဒီ ကာဂုဝ်း ဒီ အန် ဇဝ် အီ ပဝ့် မင်ပြွင့် တွိုန် ဘော ဒီ ဂေ ဒါ ဆိုက် အီ ဒူပ် အန်.
20 မာဒုဝ် ပြဲ တွိုန် ဘော ဒါ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ, ဂါယ် ကာဒုး မှေတ့် ကာဒုး ပက်. ဒါ တီ, အန် ဟဲ့ ဒွိုမ် ဘူင် အီ မွှိုမ် အာမ် ကာဆဝ် အာဒါ မာဒုဝ် ပြဲ တွိုန်. ပါယ် တီ, ဂေ အီ မိုဝ်း ဇိုမ် မာဒုဝ် ပြဲ ဘော ကြိုပ် အာရိုပ် အန်, ဂေ ဟဲ့ ကာလိုပ် တူတ့် ကူပ် အီ မွှိုမ် အာမ် ကာဆဝ် ပဲ့ ဟဲ့ ဘူင် ဝီ တီ. မာဒုဝ် ပြဲ ဟာယ် ဘော ဒါ အီ တီ, ဂါယ် ဘော ကာဒုး ဒီ စုဝ်း ဘော အိမ် ခဲင် ငဝ် အီ ပီ အိုမ် ဒိုင်, အီ မိုဝ်း ဂန်ဒိူက်.
21 အီ မုး ဂေ အီ ဒူပ် ဂါယ်, ဂေ ဘော ကာဒုး ဒီ ယမ် ဒီ မာပွါ့ လာင် အီ လေး ခဲင် မူတ့် အန် ဇဝ် အီ ပဝ့် မင်ပြွင့် တွိုန်. ခဲ့ ကွယ် မာဆိမ် ဘော တး ဟူမ် ယင် ဂေ ကော ဖဲ.

REV 20
1 ဟဲ့ ဟွတ့်, အုဝ် ဝီ ယိုဝ် အာမူ အာမာတ် ဇဝ်ဖြာ အူ ကာဒင် လူင် ခဲင် ဂါင်ဟြာဝ်. အန် ဟဲ့ ဂူင့် လခတ်ဆဝ် ကာဒဝ် ဟူလဝ် ဘော ဝန် ဟိန် တာင်.
2 အန် ဘော မှေတ့် မာကြာယ် အီ မုး မာဟန့်. ဂေ ဘော တဝ်း အန် မုး ဘုဝ် ကာနမ်, အီ စိူဝ် ဆာတာန် အီ ကွယ် ဆိန့် ဘာန် ဒေါ မွိုန်. အန် ဘော ပက် အုန် မာကြာယ် တီ အာဒါ အူ ဟြဲန့် ဆီနမ်.
3 အန် ဟဲ့ ဟွတ့် ပက်, အန် ဘော ဘျွာ မာကြာယ် တီ ခဲင် ကာဒဝ် ဟူလဝ်, ဝီ ကာပိတ် ကာဒဝ် ဟူလဝ် တီ, ဝီ ဟပ် ဆဲ အန် ဒွက် ဒိုက် ဘော ဇိုမ်, ကွဲ့ ဟူ တဲး မာကြာယ် ဆီ ပွိုန် ဒီ ကာလုဝ် ဒူအီ ဒွန် မျုဝ်, တဲး န့ ကော နုဝ့် အူ ဟြဲန့် ဆီနမ်. ဝါယ် အန် တီ အန် ပီ ဒီ ဝီ ဘ့လေး လေး မာကြာယ် အာဒါ အူ ကာစန်.
4 ပန် တီ အုဝ် ဝီ ယိုဝ် န့ မိုဝ်း မာလာင် ကိူန်. ဂေ အီ တုတ့် ဒဲင် မာလာင် တီ, ဟဲ့ ပွိုန် ဒီ ဆုင်ဖျာတ် အာမူ အီ. အုဝ် ဝီ ယိုဝ် ဘော ကာပြဝ် ဂေ အီ ဟဲ့ ခမ် အီ ဟဝ် ဒဲပ် မဲင် ဂေ ကူပ် ကာလာင် ဂေ လွင် ဇဝ် ယေဆူ ဘော ကူပ် ကာလာင် ဂေ ဂြုဝ်း ဇဝ်ဖြာ. ဂေ မိူဝ် တူ ကြိုပ် မာဒုဝ် ပြဲ ဘော အာရိုပ် အန်. ဂေ မိူဝ် တူ ဒိုဝ်း ဇိုမ် မာဒုဝ် ပြဲ ဒိုက် ဒီ ကာတဝ်း, ဒိုက် ဒီ ဒဲ ဂေ. ဂေ ဒူအီ ဇိုဝ် တီ, ဂေ ဟဲ့ ဝီ ယိတ့် ဝီ အိမ်, ဘော အိုပ် ကာဒါယ် ဒူပ် ဇဝ် ယေဆူ အာဒါ အူ ဟြဲန့် ဆီနမ်.
5 အီ မုး အီ ဟဝ် အီ ဟဲ့ ဟွတ့် ယမ်, ဂေ တူ ပွိုန် ဒီ ဝီ ယိတ့် ဝီ အိမ် အာတ့် ပွုန် အူ ဟြဲန့် ဆီနမ် တီ. ဂေ အီ ဟဲ့ ဟွတ့် ဝီ ယိတ့် ဝီ အိမ် တွိုန်, ဂေ မုး ဒူအီ ပီ တဲး ဇဝ်ဖြာ ဝီ ယိတ့် ဝီ အိမ် အာခြာဝ် ဒေါ ဂုဝ်.
6 ဂေ အီ ဝီ ယိတ့် ဝီ အိမ် ဒေါ ဂုဝ် နီ ဟဲ့ ဘွတ်, ဟဲ့ ဒါခိုယ်. ဂေ မိူဝ် အာဝ် ဟူ လုဝ် ယမ် ပေါ အူ ဇေန့်, အာဝ် ဟူ လုဝ် စုဝ်း ကာလုဝ့် ငါရာယ်. ဂေ ဒီ ဘဲန် ဒူအီ အီ လှူ ဒီ ဇဝ်ဖြာ, ဘူင် ဂါန် ဇဝ်ဖြာ ဘော ဂါန် ဇဝ် ယေဆူ. ဂေ မိူဝ် ဒီ ပွိုန် ဒီ အိုပ် ရိုမ် ဒူပ် ဇဝ် ယေဆူ, တဲး ကော နုဝ့် အူ ဟြဲန့် ဆီနမ်.
7 ဝါယ် ဟဲ့ ပွုန် အူ ဟြဲန့် ဆီနမ် တီ, အန် ဇဝ် ဒီ ဘ့လေး လေး ဘုဝ် ကာနမ် ခဲင် ကာပိုမ်.
8 ဘုဝ် ကာနမ် တီ ဒီ ဝီ တး ကာလုဝ် ဒူအီ ဒွန် မျုဝ် အီ ကွယ် ဒဲင် ကာဒါယ် ဒွန် နာ ဒွန် ပ့လုဝ့် အီ စိူဝ် ကုဝ်က ဂါယ် မာကုဝ်က. အန် ဒီ တဲး ဂေ ဒူအီ ကိူန် တး ကာဇု, တဲး ဂေ ရဲန် ဆိုက်. ဒူအီ ဂေ တီ, ဂေ ကိူန် ပီ ကာဟာတ့် အီ ကွယ် ခူပ် အိုမ် နမ်မုက်ဆာရာ.
9 ဒူအီ ဂေ တီ ဒီ ဝီ ဟာဝ် ဒဲင် ကာဒါယ် ဒွန် ပ့လုဝ့်, တဲး ဂေ ပွိုန် ဒီ ဝဲင် ရူပ် ဒူင် ကွယ် ဂေ ဒူအီ ပီ အိုပ် ဇဝ်ဖြာ ဘော မိူင် ပီ ရွက့် အန် ဇဝ်. န့ ယီ မိုဝ်း ငဝ် အီ လေး တး ခဲင် ဂါင်ဟြာဝ်, ဝီ ကာဆိုမ် ဒူအီ ဂေ တီ.
10 ဟဲ့ ဟွတ့် ပါယ် တီ, ဘုဝ် ကာနမ် အီ ကာလုဝ် ဒူအီ ဂေ တီ, အန် ဝီ ခမ် ဒီ ဘျွာ စုဝ်း ခဲင် ငဝ် အီ ပီ အိုမ် ဒိုင်, အီ မိုဝ်း ဂန်ဒိူက်. န့ မုး ဒူင် ကွယ် မာဒုဝ် ပြဲ တွိုန် ဘော ဒူအီ အီ ညိုင်ရာင် ဒီ ဘျာန် ဂြုဝ်း ဇဝ်ဖြာ. ဂေ ဒီ လုဝ် ခမ် ဒုက် တာင် ဒွင် ဝန် ဒွင် ခိူန် ဒွန် စုဝ် ဒွန် ဇာတ်.
11 ပန် တီ အုဝ် ဝီ ယိုဝ် မာလာင် တာင် အီ လုယ် အူ ဘူင့်. အုဝ် ယိုဝ် ဘော အန် ဇဝ် အီ တုတ့် ဒဲင် မာလာင် တီ. ဘော ဘ့လေန့် ဘော ကာဒါယ် ဘော ဟြာယ် ဒေါ တး အန် ဇဝ် တီ, အာဝ် ဟူ မိုဝ်း အာဆေ အီ ဝီ ယိုဝ် ဘ့လေန့် ဂါယ် ကာဒါယ် တီ ဒေါ မှဝ်.
12 အုဝ် ဝီ ယိုဝ် ဘော ဂေ အီ ဟဲ့ ဟွတ့် ယမ် ဘော အီ တျီ့ အီ တာင်, ဂေ ကွယ် နာ အာတ့် မာလာင် အန် ဇဝ်. န့ ဘော မိုဝ်း ဘပ် ဘဲန် ဖိူန် ဘဲန် ဖိူန် ပဲ့ ဟဲ့ ဟွတ့် ဝိုဝ်း အုန် အီ. န့ ဝီ မိုဝ်း ဘပ် ပေါ အူ ဖိူန် အီ မုး ဘပ် ဇာရာင် ဂေ ဒူအီ အီ ဟဲ့ ပွိုန် အာဆာက် ကာမာယ်. ဘပ် တီ မိူဝ် ဟဲ့ ဟွတ့် ဝိုဝ်း အုန်. ဂေ အီ ဟဲ့ ဟွတ့် ယမ် ဂေ ဝီ ခမ် အီ ဆုင်ဖျာတ် ပီ ဘူင် ဂေ ဒူပ် ပဲ့ ဟဲ့ ဒဲမ် အုန် ခဲင် ဘပ် တီ.
13 အိုမ် နမ်မုက်ဆာရာ မိူဝ် တဲး ဂေ ဒူအီ အီ ဟဲ့ ဟွတ့် ယမ် ဝီ လေး. ဇဝ် မာရာန ဘော မိူင် မာရာန မိူဝ် တဲး ဒူအီ ယမ် အီ ကွယ် ခဲင် မိူင် တီ ဝီ လေး. ဒူအီ ဂေ တီ ဒွန် အီ ဘော ခမ် အီ ဆုင်ဖျာတ် အာမူ ဂေ ဒူပ် ပီ ဘူင် ဂေ ဝီ မှဝ် ဝီ အန်.
14 ဒေါ အန် တီ ဇဝ် မာရာန ဘော မိူင် မာရာန ဘော စုဝ်း ခဲင် ငဝ် အီ ပီ အိုမ် ဒိုင်. ဂေ အီ ယမ် ခဲင် ငဝ် တီ, ဂေ ဟဲ့ ဒွိုမ် ယမ် အူ ဇေန့်, ပီ ဝီ လုဝ် ယမ် ပေါ အူ ဇေန့်.
15 ဝီ မှဝ် အီ တူ မိုဝ်း စိူဝ် ခဲင် ဘပ် ဇာရာင် ဂေ ဒူအီ အီ မိုဝ်း အာဆာက် ကာမာယ်, အန် ဒီ လုဝ် ခမ် ဒီ စုဝ်း ခဲင် ငဝ် တီ.

REV 21
1 အုဝ် ဝီ ယိုဝ် ဘော ဂါင်ဟြာဝ် အီ ကာမာယ် ဘော ကာဒါယ် အီ ကာမာယ်. ခုဝ်, ဂါင်ဟြာဝ် အီ ဘြိမ် ဘော ကာဒါယ် အီ ဘြိမ် ဟဲ့ ဟွတ့် ဟြာယ်. အိုမ် နမ်မုက်ဆာရာ မိူဝ် ဟဲ့ ဟွတ့် ဟြာယ်.
2 အုဝ် ဝီ ယိုဝ် ဘော မိူင် အီ ဆီငါ ဘွတ် အီ မုး မိူင် ယေရူဆာလဲမ် ကာမာယ် အီ လေး တး ခဲင် ဂါင်ဟြာဝ် ဒူင် ကွယ် ဇဝ်ဖြာ. မိူင် တီ, န့ ဟဲ့ ပီ ဒီဘျာ အီ ဒီ ခတ် ဟာဝ် ဘဲန် အဝ် ကာမာယ် အီ. အန် ဟဲ့ စှိုပ် ခြိုင် စှိတ်. ဘ်ု ဒီ ရွုး အီမာယ် အန်.
3 အုဝ် ဝီ ယိုဝ် ဂြုဝ်း တာင် လေး ခဲင် ဂါင်ဟြာဝ် တဝ်း, “ဒေါ တီ နီ, ဒူင် ကွယ် ဇဝ်ဖြာ ဟဲ့ ကွယ် ရိုမ် ဒူပ် ဂေ ဒူအီ. အန် ဇဝ် ဒီ ကွယ် ဒူပ် ဂေ. ဂေ ဒီ ဘဲန် ဒူအီ ပီ အိုပ် အန်. ဇဝ်ဖြာ မိူဝ် ဒီ ကွယ် ရိုမ် ဒူပ် ဂေ, ဘဲန် ဇဝ်ဖြာ ပီ ကြိုပ် ဂေ.
4 အန် ဇဝ် ဒီ ခုတ် ဝဲန် တူတ့် အိုမ် ငါယ် ဒီ ငါယ် ဂေ ဒွန် အီ. ဝါယ် တီ, ဂေ မိူဝ် အာဝ် ဟူ လုဝ် ယမ် ဒေါ မှဝ်. ဂေ မိူဝ် အာဝ် ဟူ လုဝ် က့လိုဝ်, အာဝ် ဟူ လုဝ် ယာမ်, အာဝ် ဟူ မိုဝ်း ဆဝ် ဒေါ မှဝ်. ခုဝ်, အီ ဘြိမ် ဟဲ့ ဟွတ့် ဟြာယ် တူတ့် ဒွန် မျုဝ်.”
5 အန် ဇဝ် အီ တုတ့် ဒဲင် မာလာင် တွိုန် မိူဝ် ဝီ တဝ်း, “ဒေါ တီ နီ အုဝ် ဒီ ဘူင် တဲး န့ ကာမာယ် တူတ့် ဒွန် မျုဝ်.” အန် ဇဝ် ဟဲ့ ဟွတ့် တဝ်း ပါယ် တီ, အန် ပီ ဝီ တဝ်း, “ဒဲမ် အုန် ဂြုဝ်း နီ. န့ မုး ဂြုဝ်း မုး, ဂြုဝ်း မှာန်, ဟဲ့ ကာအာပ် ညှိုမ်.”
6 အန် ပီ ဝီ ကာလာင် ဒီ အုဝ် ပေါ မ့ပွါ တဝ်း, “ဟဲ့ ဟွတ့် တူတ့်. အုဝ် အီ ကာစုး တူတ့် ဒွန် မျုဝ်, အုဝ် ဒီ ဘော ဘူင် တဲး န့ ကော ဟွတ့်.a အာဆေ ဆီ ဒျီင် အိုမ်, အုဝ် ဒီ ဒွါ အန် ဒျီင် အိုမ် အီ လေး ခဲင် အိုမ် ခိုမ် အီ ဒွါ အာဆာက်, အာဝ် လုဝ် တူတ့် မာဆေ.
7 အာဆေ ဟဲ့ အွင်, အန် ဒီ ပွိုန် ခါဂုန် ပီ ဒွါ အုဝ်. အုဝ် ဒီ ဘဲန် ဇဝ်ဖြာ ပီ ကြိုပ် အန်. အန် ဒီ ဘဲန် ဂွန် အုဝ်.
8 မာလဲ, ဂေ ဒူအီ အီ တူ ယ ကာလာင် လွင် ဇဝ် ယေဆူ ဘော ဂေ အီ တူ ညှိုမ်, ဂေ အီ ဘူင် မွှိုမ် ကာအိး, မွှိုမ် ကာဒါတ့်, ဘော ဂေ အီ ငဝ်း အာဆာက် အီ ဟဝ်, ဂေ အီ လာယ် လုတ့် လာယ် လာယ်, ဂေ အီ ဘူင် မျလှဲ့, အီ ကြိုပ် အာရိုပ် ရာင် ဘော ဂေ အီ ဆီမာ ကာလုဝ်, ဂေ ဒူအီ ဇိုဝ် တီ ဘောကာဂ့လျီတ် ဒီ စုဝ်း ခဲင် ငဝ် အီ ပီ အိုမ် ဒိုင် အီ မိုဝ်း ဂန်ဒိူက်. ဒေါ အန် တီ ဂေ ဒီ ယမ် ပေါ အူ ဇေန့်.”
9 အန် ဇဝ် ဟဲ့ ဟွတ့် ကာလာင် ဂြုဝ်း တီ, န့ ဝီ မိုဝ်း အာမူ အာမာတ် ဇဝ်ဖြာ အူ ကာဒင်. အန် ဟဲ့ ကွယ် ရိုမ် ဒူပ် ဂေ အာမူ အာမာတ် ဇဝ်ဖြာ ဘူ ကာဒင် အီ ဂူင့် ဆီလာတ့် ဘူ ဘ့လ အီ မိုဝ်း ဒုက် တာင် ဘူ မျုဝ် အီ ဒီ တး ဒီ ကာဒဲ့ ဆိူတ် တွိုန်. အန် တဝ်း ဒီ အုဝ်, “တး ဒီ နီ, အုဝ် ဒီ နှဲ ဒီ မဲ ဝီ အီ ဒီ ဘဲန် အဝ် ကာမာယ်, အီ ဒီ ဒိုဝ်း ဂွန် မာဘူ တွိုန်.”
10 နဝ်း ဖွိုမ် ဇဝ်ဖြာ မိူဝ် ပ့လိုက် အုဝ်. အာမူ အာမာတ် ဇဝ်ဖြာ တီ ဘော စုဝ့် ဟုဝ့် အုဝ် ဒဲင် နွန် စာ. အန် ဘော ဘျ တဲး အုဝ် ယိုဝ် မိူင် တာင် အီ ဆီငါ ဘွတ်, အီ မုး မိူင် ယေရူဆာလဲမ်. န့ တး ဒူင် ကွယ် ဇဝ်ဖြာ လူင် ခဲင် ဂါင်ဟြာဝ်.
11 ခဲင် မိူင် တီ မိုဝ်း အာဖုင် ဒင်ခုဝ် ဇဝ်ဖြာ. အာရူင် အီ လေး ခဲင် မိူင် တီ, န့ ဟဲ့ ဘ့လာင် ပီ ဆဲန့် ဘွတ် အီ ငဝ်း တာင် ကာဆဝ်. န့ ဟဲ့ ပီ ဆဲန့် ငျီန် ဒေန့် ဒီပုန်. န့ ဘော ဘ့လာင် ဆီငါ ပီ မာဝ် မင်ပွင့်.
12 ရဲင် မိူင် တီ, န့ ဘော တာင် ဘော စာ. န့ မိုဝ်း ကာဒဝ် မာလုဝ်း ဂိုဝ် ဒီ အာ မာလုဝ်း. အာမူ အာမာတ် ဇဝ်ဖြာ ဂိုဝ် ဒီ အာ ကာဒင် မိူဝ် ဘ်ု မာလုဝ်း ဂေ တီ. စိူဝ် ဂေ ဒူအီ အီဆာရေလ ဂိုဝ် ဒီ အာ ခြိုဝ် မိူဝ်, ဟဲ့ ဒဲမ် ဒိုက် ဒီ မာလုဝ်း ဂိုဝ် ဒီ အာ မာလုဝ်း တီ.
13 ဒီ ရဲင် အူ ဘ့လာက် မိုဝ်း အူယ် မာလုဝ်း. နာ လေး ဆီငဲ အူယ် မာလုဝ်း, နာ ကွာ အူယ် မာလုဝ်း, နာ တေတ့် အူယ် မာလုဝ်း, ဘော နာ ဂေတ့် ဆီငဲ အူယ် မာလုဝ်း.
14 စေန့် ရဲင် မိူင် တီ, ဟဲ့ ဘ့လေး ဒဲင် မာဝ် ဂိုဝ် ဒီ အာ ဘူင့်. ဒဲင် မာဝ် တီ, ဟဲ့ ဝီ ဒဲမ် စိူဝ် ဂေ ဂိုဝ် ဒီ အာ ဝီ အီ မုး ဒူအီ ပီ ရဝ်း ပီ တိုယ် ဂွန် မာဘူ.
15 အာမူ အာမာတ် ဇဝ်ဖြာ အီ ကာလာင် ဂြုဝ်း ဒီ အုဝ် တီ, အန် ဟဲ့ ဂူင့် မင် ဂဝ် ခြိဝ် အူ ညွင့်, တဲး အန် ဂဝ် ဒီ ယွတ် မိူင် တီ, ဘော မာလုဝ်း ဘော ရဲင် အန်.
16 မိူင် တီ, န့ မိုဝ်း ဖွုန် ကာတုဝ့်. နာ တူင့် ဘော နာ ကာဝဝ်း အန် မုး အူ မျုဝ်. အာမူ အာမာတ် ဇဝ်ဖြာ တီ ဘော ဂဝ် ဒီ ယွတ် မိူင် တီ. နာ တူင့် အန် န့ ကွယ် အူ ဟြဲန့် ဒီ ဖန် မာယဝ်း လွှက့်. နာ တူင့်, နာ ကာဝဝ်း ဘော နာ စာ န့ ကာရမ် တူတ့်.
17 အန် ဘော ဂဝ် ဒီ ယွတ် ခဲ့ ဟေတ့် ရဲင် မိူင် တီ. န့ မုး ကာနိး ဒူအီ ပီ တာ အာမူ အာမာတ် ဇဝ်ဖြာ တွိုန်. န့ ကွယ် အူ မာယဝ်း ဒီ ဖွုန် ဂိုဝ် ဒီ ဖွုန် ကာနိး.
18 ရဲင် မိူင် တီ, ဟဲ့ ဂုဝ် တာ ဆဲန့် ငျီန် ဒေန့် ဒီပုန်. မိူင် တီ ဟဲ့ ဂုဝ် တာ ခြိဝ် ဇဲတ်, ဟဲ့ မာဘြိဝ် ကာလ ပီ ဇမ်.
19 စေန့် ရဲင် ဂေ ဟဲ့ ဘူင် တဲး န့ စှိတ်. ဂေ ဟဲ့ ဟပ် ဆဲန့် အီ ဘွတ် အီ ငဝ်း တာင် ဒွန် မျုဝ်. ဒင် စေန့် ရဲင် ဘူင့် ဒေါ ဂုဝ်, န့ မုး ဆဲန့် ငျီန် ဒေန့် ဒီပုန်. ဒင် ဟာ အာ မုး ဆဲန့် ငျီန် ဘ့လေန့်. ဒင် ဟာ အူယ် မုး ဆဲန့် လုယ် ဒီပုန်. ဒင် မ့ဖွုန် မုး ဆဲန့် ငျီန် ခွင်. ဒင် မ့ဖန် မုး ဆဲန့် အီ မိုဝ်း ပန် အီ လုယ် ရေန့်.
20 ဒင် န့ဒဝ် မုး ဆဲန့် ရေန့် ဒေန့်. ဒင် မ့ဘူ ဟဲ့ မုး ဆဲန့် ငျီန် ဘ့လာင်. ဒင် န့ဒါ မုး ဆဲန့် ငျီန် ဝွင့်. ဒင် န့ဒိမ် မုး ဆဲန့် ဒေန့် ဘ့လာင်. ဒင် ဂိုဝ် မုး ဆဲန့် ငျီန် ကာတုန်. ဒင် ဂိုဝ် ဒီ လှေး မုး ဆဲန့် ခွင်. ဒင် ဂိုဝ် ဒီ ဟာအာ မုး ဆဲန့် ရေန့် ဝွင့်.
21 မာလုဝ်း ဂိုဝ် ဒီ အာ ဘူင့် တွိုန်, ဟဲ့ မုး တူတ့် ပွိုန် မာဟွယ် ဒွန် ဘူင့်. မာလုဝ်း အူ ဘူင့် မုး ပွိုန် မာဟွယ် အူ ဘူင့်. န့တေန့် တာင် ခဲင် မိူင် တီ ဟဲ့ မုး တူတ့် ခြိဝ် ဇဲတ်. ဟဲ့ ဘ့လာင် ကာလှုဝ်း ပီ ဇမ်.
22 ခဲင် မိူင် တီ, အုဝ် ယီ တူ ယိုဝ် ဟုဝ် ဇဝ်ဖြာ. ခုဝ်, ဇဝ်ဖြာ အီ အိုပ် တူတ့် ဒွန် မျုဝ် ဘော ဂွန် မာဘူ တွိုန် ဟဲ့ ဟွတ့် ကွယ် ခဲင် မိူင် တီ, ဟဲ့ ကာဒါင် ဟုဝ် ဇဝ်ဖြာ.
23 ခဲင် မိူင် တီ, အာဝ် ဟူ လုဝ် ဘ့လာင် ဆီငဲ ဘော ဘ့လာင် မာဂျီန်. ခုဝ်, အာဖုင် ဒင်ခုဝ် ဇဝ်ဖြာ တဲး န့ ဘ့လာင် ခဲင် မိူင် တီ. ဂွန် မာဘူ တွိုန် မိူဝ် ဟဲ့ ဘဲန် ပီ ငဝ် အွမ်b ခဲင် မိူင် တီ.
24 ဂေ ဒူအီ ဒွန် မျုဝ် ဒဲင် ကာဒါယ်, ဂေ ဒီ ဟာဝ် ဝိဝ် ဟာဝ် ဝေန့် ခဲင် ဘ့လာင် အန် ဇဝ် တီ. ဂေ ခုန်ဒီခမ် ဒဲင် ကာဒါယ်, ဂေ ဒီ ဘော တိုယ် တး ခဲ့ မိုဝ်း ဂေ အာဖုင် ဒင်ခုဝ် ခဲင် မိူင် တီ.
25 မာလုဝ်း ခဲင် မိူင် တီ, အာဝ် မိုဝ်း ဒေါ ကာဘိတ်. ခုဝ်, အာဝ် မိုဝ်း အပ်, အာဝ် မိုဝ်း ခဲင် မှိုဝ်.
26 ဂေ ဒူအီ ဒွန် မျုဝ် ဒီ ဘော တး လဲ ခဲင် မိူင် တီ, တး တိုယ် ဒွန် မျုဝ် အီ တဲး ဂေ မိုဝ်း ဆာရေ, မိုဝ်း ဘော အာဖုင် ဒင်ခုဝ်.
27 မာလဲ, အီ တူ မွှိုမ် အာဝ် မိုဝ်း မာဆေ အီ ပွိုန် ဒီ လိုပ်. ဘော ဒူအီ အီ ဘူင် နာ မွှိုမ် ကာအိး, နာ မွှိုမ် ကာဒါတ့် ဘော ဒူအီ အီ ဆီမာ ကာလုဝ်, ဂေ တူ ပွိုန် ဒီ လိုပ် ခဲင် မိူင် တီ. ဂွန် မာဘူ တွိုန် မိုဝ်း ဘပ် ဇာရာင် ဂေ ဒူအီ အီ ဟဲ့ ပွိုန် အာဆာက် ကာမာယ်. န့ မိုဝ်း မီ ဂေ အီ မိုဝ်း စိူဝ် ခဲင် ဇာရာင် တီ, ဂေ ဒီ ပွိုန် ဒီ လိုပ်.

REV 22
1 ဝါယ် အန် တီ အာမူ အာမာတ် ဇဝ်ဖြာ တွိုန် ပီ ဝီ နှဲ ဘ့လဲင် အိုမ် အူ ဘ့လဲင် ဒီ အုဝ်. န့ မုး ဘ့လဲင် အိုမ် အီ ဒွါ အာဆာက် ဒီ အီ အီ ဟဲ့ ဆီငါ ပီ မာဝ် မင်ပွင့်. န့ လှဲ တး ဒီ မာလာင် ဒူင် ကွယ် ဇဝ်ဖြာ ဂါယ် ဂွန် မာဘူ တွိုန်.
2 န့ ဘော လှဲ ဟာဝ် ဒူပ် န့တေန့် တာင် အီ ကွယ် ကာတဲ မိူင်. အာ ဘ့လာက် အိုမ် တီ, န့ ဝီ မိုဝ်း ဟေ. ဘ့လေ ဟေ တီ နပ် ဒီ ဒွါ အာဆာက် ဒီ အီ. ဟေ ဘ့လေ တီ, န့ မိုဝ်း ဘ့လေ ဂိုဝ် ဒီ အာ မျုဝ်. န့ ဘော ဘ့လေ ဒွန် မာဂျီန်. လှာ ဂေ ဘော ပဲ ပီဟြာယ် ဆဝ် ရောဂါ ဂေ ဒူအီ ဒွန် မျုဝ်.
3 ခဲင် မိူင် တီ, န့ မိူဝ် တူ မိုဝ်း ခေါ အူ မျုဝ် ပဲ့ ဟဲ့ ဒိူင် ဟဲ့ အေး ဇဝ်ဖြာ. မာလာင် ဇဝ်ဖြာ ဘော ဂွန် မာဘူ တွိုန် ဘော ကွယ် ခဲင် မိူင် တီ. ဂေ ဒဲစေန့် ဇဝ်ဖြာ ဒီ ဘူင် ပီ ဆုတ့် ပီ စ်ု ဇဝ်ဖြာ ဂေ ဘူင်.
4 ဂေ ဒီ ဘော ယိုဝ် နာ အန် ဇဝ်. စိူဝ် အန် ဇဝ် ဂေ ဒီ ဘော ဒဲမ် ဒိုက် ဒီ ကာတဝ်း ဂေ.
5 ခဲင် မိူင် တီ, အာဝ် ဟူ မိုဝ်း ခဲင် မှိုဝ်. ငဝ် အွမ် မိူဝ် အာဝ် ဟူ လုဝ်. ဘ့လာင် ဆီငဲ မိူဝ်, အာဝ် ဟူ လုဝ်. ခုဝ်, ဘ့လာင် ဇဝ်ဖြာ အီ ဒီ ဘ့လာင် ဒီ ဂေ. ဂေ ဒီ ဘော အိုပ် မိူင် ဒွန် စုဝ် ဒွန် ဇာတ်.
6 ဝါယ် အန် တီ အာမူ အာမာတ် ဇဝ်ဖြာ တွိုန် ပီ ဝီ ကာလာင် ဒီ အုဝ် တဝ်း, “ဂြုဝ်း နီ ဟဲ့ မုး ဂြုဝ်း မုး, ဂြုဝ်း မှာန် အာခါခ်ု. ဇဝ်ဖြာ အီ တဲး နဝ်း ဖွိုမ် အန် ဒီ ဒူအီ အီ ဘျာန် ဂြုဝ်း ဇဝ်ဖြာ, အန် ဟဲ့ စ်ု အာမူ အာမာတ် အန် ဘျ နှဲ ဒီ ဂေ ဒီဘဲ အန် လွင် အီ ဒီ စေဝ် ဘဲန်.”
7 ဇဝ် ယေဆူ တဝ်း, “ဘ်ု ဘေ ယွတ်, အုဝ် ဒီ စေဝ် တး. ဂေ အီ ဘူင် ဒူပ် ပီ ကာလာင် အုန် အုဝ် ခဲင် ဘပ် ပဲ့ နီ, ဂေ ဒီ ဘျုဝ် ဒါခိုယ်.”
8 အုဝ် အာယောဟာန်, အုဝ် ဟဲ့ ယိုဝ် လွင် အန် တီ. ဒေါ ယိုဝ် အုဝ် လွင် အန် တီ, အုဝ် ဘော ဝီ မုတ် ဂိုပ် ခူပ် ပ့လဝ် အာမူ အာမာတ် အီ ဟဲ့ ဘျ ဇိုဝ် တီ ဒီ အုဝ်. အုဝ် ဘော ဝီ ကြိုပ် အန်.
9 မာလဲ, အန် ဝီ တဝ်း ဒီ အုဝ်, “အာဝ် လုဝ် ဘူင် ပါယ် တီ, အုဝ် မိူဝ် မုး ဒဲစေန့် ဇဝ်ဖြာ ပီ မဲ. အုဝ် ဘူင် ဂါန် ရိုမ် ဒူပ် မဲ ဘော ဘီနွင် မဲ အီ မုး ဒူအီ အီ ဘျာန် ဂြုဝ်း ဇဝ်ဖြာ, ဘော ဘူင် ရိုမ် ဒူပ် ဂေ အီ ဘူင် ဒူပ် ပီ ဒဲမ် အုန် ခဲင် ဘပ် ပဲ့ နီ. တဲး မဲ ကြိုပ် မီ ဇဝ်ဖြာ.”
10 အန် ပီ ဝီ တဝ်း ဒီ အုဝ်, “ပီ ဘျ, ပီ ကာလာင် အုန် ခဲင် ဘပ် နီ, အာဝ် လုဝ် ချြီင်, အာဝ် လုဝ် ကာဘိတ်. ခုဝ်, အာခြာဝ် ဒီ ဘဲန် တူတ့် ဒွန် မျုဝ် ဟဲ့ ကာတတ် ဒီ တး.
11 ဂေ အီ ဘူင် မိူက်, တဲး ဂေ ဘူင် ဟာဝ် အီ မိူက်. ဂေ အီ ဘူင် အီ ကာဒါတ့်, တဲး ဂေ ဘူင် ဟာဝ် အီ ကာဒါတ့်. ဂေ အီ ဘူင် နာ ဘွတ်, တဲး ဂေ ဘူင် ဟာဝ် နာ ဘွတ်. ဂေ အီ ဆီငါ ဘွတ်, တဲး ဂေ ဆီငါ ဘွတ် ဟာဝ် ပါယ် တီ.”
12 ဇဝ် ယေဆူ ဝီ တဝ်း, “ဘ်ု ဘေ ယွတ်, အုဝ် ဒီ စေဝ် တး. အုဝ် ဒီ ဘော ဂူင့် ရုး ပီ ဒီ ပွိုန် ဒွန် အီ. အုဝ် ဒီ ဝီ ဝျီ့ ဒီ ဂေ ဒူအီ ဒွန် အီ ခဲ့ ပီ ဘူင် ဂေ ဝီ မှဝ် ဝီ အန်.
13 အုဝ် မုး အီ ဒီ အာတ့် ဆိူတ် ဘော အီ ဒီ ပန် ဆိူတ်. အုဝ် မုး အီ ကာစုး တူတ့် ဒွန် မျုဝ်. အုဝ် ဒီ ဘော ဘူင် တဲး န့ ကော ဟွတ့် ဒွန် မျုဝ်.
14 ဂေ အီ ဟဲ့ လး ခြိုင် ပီ တာ ဂေ, ဂေ ဒီ ဘျုဝ် ဒါခိုယ်. ဂေ ဒီ ပွိုန် ဒီ ဟူမ် ဘ့လေ အီ ဒွါ အာဆာက်. ဂေ ဒီ ပွိုန် ဒီ လိုပ် ဘော ဒီ မာလုဝ်း မိူင် တွိုန်.
15 နာ ရေတ့် မိူင် တီ, န့ မိုဝ်း ဂေ အီ ပီ မာဆုဝ် ဘော ဂေ အီ ဘူင် မျလှဲ့, ဂေ အီ လာယ် လုတ့် လာယ် လာယ်, ဂေ အီ ငဝ်း အာဆာက် အီ, ဂေ အီ ကြိုပ် အာရိုပ် ရာင် ဘော ဂေ အီ ဆီမာ ကာလုဝ်, အီ အိုင် ဒီ ဘူင် နာ တူ မှာန်.
16 အုဝ် အီ မုး ဇဝ် ယေဆူ, အုဝ် ဟဲ့ စ်ု အာမူ အာမာတ် အုဝ် ဟာဝ် ကာလာင် ဒီ ဘေ ခဲင် ဖိုင် ဇဝ် ယေဆူ. အုဝ် ဘော မုး လှုက်လှာန် အာဒါဝိတ်. အုဝ် မုး ဘော ဒင် ခြိုဝ် အန်. အုဝ် မုး မာလာင် ညှာ အီ ဘ့လာင် ဆိန့်ဝး.”
17 နဝ်း ဖွိုမ် ဇဝ်ဖြာ ဘော အဝ် ကာမာယ် တွိုန် ဝီ တဝ်း, “တဲး မဲ တး.” ဂေ အီ ဟဲ့ ယိုဝ် ဂြုဝ်း တီ, ဂေ မိူဝ် ဝီ တဝ်း, “တဲး မဲ တး.” ပါယ် တီ, တဲး ဘော ဂေ အီ ဆီ ဒျီင် အိုမ် တး. အာဆေ မိုဝ်း နဝ်း ဆီ ပွိုန်, တဲး အန် တး ဒိုဝ်း အိုမ် အီ ဒွါ အာဆာက်. အာဝ် လုဝ် တူတ့် မာဆေ.
18 အုဝ် အာယောဟာန်, အုဝ် ဒမ် ဆာဒိက် ဒီ ဂေ ဒွန် အီ အီ ထူမ် ဂြုဝ်း ပီ ဘျ အုန် အန် ဇဝ် ခဲင် ဘပ် ပဲ့ နီ. အာဆေ ဝီ ပွါ ဂြုဝ်း ခဲင် ဘပ် ပဲ့ နီ, ဇဝ်ဖြာ မိူဝ် ဒီ ဝီ ဒိုဝ်း ဒုက် ဝီ ပွါ ဒီ ဝီ တီ. လွင် ဒုက် တီ ဇဝ်ဖြာ ဟဲ့ ဒဲမ် အုန် ခဲင် ဘပ် နီ.
19 အာဆေ ဝဲန် ဂြုဝ်း မင် ဒုဝ် ပဲ့ ဟဲ့ ဘျ အုန် အန် ဇဝ် ခဲင် ဘပ် ပဲ့ နီ, ဇဝ်ဖြာ မိူဝ် ဒီ ဒိုဝ်း ဝဲန် မင် မျုဝ် ပဲ့ ဟဲ့ တဝ်း အန် ဒီ ဒွါ. ပီ တဝ်း ဇဝ်ဖြာ ဒီ ဒွါ, န့ ဘော မုး ဘ့လေ အီ ဒွါ အာဆာက်, ဘော မုး အာခ့ဝါင် ဒီ ပွိုန် ဒီ လိုပ် ခဲင် မိူင် အီ ဆီငါ ဘွတ်. လွင် အန် တီ ဇဝ်ဖြာ ဟဲ့ ဘျ တူတ့် ဒွန် မျုဝ် ခဲင် ဘပ် နီ.
20 အန် ဇဝ် အီ ဟဲ့ ကာလာင် လွင် ဇိုဝ် တီ ဒွန် မျုဝ် အန် တဝ်း, “ဟဲ့ မှာန်, အုဝ် ဒီ စေဝ် တး.” ယေ ဘော တဝ်း, “ဆာတူ, မဲ ဇဝ် ယေဆူ, ယေ ဘာင် တဲး မဲ တး.”
21 ဘေ ဒူအီ အီ ဆီငါ ဘွတ်, တဲး ဇဝ် ယေဆူ ဂေဇူ ဘေ ဒွန် အီ. ဆာတူ.
